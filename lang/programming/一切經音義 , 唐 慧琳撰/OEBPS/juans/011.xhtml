<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一切經音義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu449' />一切經音義卷第十一</p><p class="byline">大唐翻經沙門慧琳撰</p>
<div class='div-other'><a id='mulu450' />
<div class='div-other'><a id='mulu451' />
<p class='h2'>大寶積經序及經第一帙十卷<span class='note-inline'>(同此卷音)</span></p><p style="margin-left:2em">睿宗皇帝製。</p>
<p>縱橫<span class='note-inline'>(上足庸反下獲萠反說文作從考聲爾雅縱長也竪也橫廣也左右方也韓詩云南北為從東西為橫說文橫欄木也從木黃聲也)</span>。</p>
<p>之數<span class='note-inline'>(霜句反也)</span>。</p>
<p>拯<span class='note-inline'>(支境反音取蒸字上聲是也韻英云拯濟拔也杜預注左傳云拯救助也聲類云拯昇也廣雅拯救也說文作抍上舉也從手升聲也)</span>。</p>
<p>沈淪<span class='note-inline'>(上持林反集訓云沈沒也莊子曰是陸沈者顧野王曰人之居陸而若沈溺無聞朝廷是陸沈也下音倫考聲云淪漬也資四反說文沒也從水侖聲侖音倫)</span>。</p>
<p>樊灼<span class='note-inline'>(上扶文反說文燒田也從火[木*夕*木]音煩聲也下章弱反蒼頡篇灼爆也說文灸也音久從火勺音斫聲也)</span>。</p>
<p>憚其<span class='note-inline'>(檀爛反鄭箋詩云憚難也說文畏也廣雅驚也從心單聲也)</span>。</p>
<p>豪芒<span class='note-inline'>(上胡高反借用非本字也正體從毛從高者作毫算經云十[糸*系]為一毫毫芒者毛端頭也微少也下音亾)</span>。</p>
<p>陶鈞<span class='note-inline'>(上唐勞反集訓云瓦[宋-木+羔]也音姚[宋-木+羔]者燒造瓦器處也廣雅陶化也世本云昆吾作陶宋忠日夏桀臣也說文從阜匋音逃聲也下橘勻反聿均反考聲鈞均也均平無等差也許叔重注淮南子云鈞陶法也說文云從金勻聲也案陶鈞謂造化也)</span>。</p>
<p>漢日<span class='note-inline'>(而質反漢法本內傳云漢明帝夜夢金人飛行殿庭項背日光占夢者曰西方有大聖人也因尋其教始聞佛法也)</span>。</p>
<p>鷲頭<span class='note-inline'>(情袖反謂鷲鳥也鷲頭山名也在王舍城側亦名鷲峯山亦名靈鷲山梵云耆闍崛山並一山也)</span>。</p>
<p>玉豪<span class='note-inline'>(胡高反假借字也正體從毛作毫言玉毫者如來眉間白毫毛也晧白光潤猶如白玉佛從毫相放大光明照十方界故云玉毫瑞色也)</span>。</p>
<p>干戈<span class='note-inline'>(上岡安反詩傳曰干杆也音旱杆盾也脣準反說文作[戒-廾+早]音干干犯也從反入從一作女古字也下古禾反周禮司戈盾掌戈盾之物鄭玄曰今勾矛戟也居逆反詩傳戈長六尺六寸方言云吳楊之間謂戟為戈說文云平頭戟也象形)</span>。</p>
<p>摧鎽<span class='note-inline'>(上藏雷反說文摧折也從手崔聲也下妨封反考聲云刃末也說文云兵刃端也從金峯聲也或作峯)</span>。</p>
<p>潰旅<span class='note-inline'>(上回外反毛詩傳潰亂也公羊傳云下叛也穀梁傳曰上下不相得曰潰左傳云逃民也於上曰潰在下曰逃說文云潰漏也下力舉反孔注尚書云旅眾也周禮五百人為旅鄭玄曰凡師出曰治兵師入曰振旅說文從㫃於蹇反從从古從字也作旅俗用從衣作旅非也)</span>。</p>
<p>闢圓<span class='note-inline'>(頻亦反說文闢開也從門辟聲周易繫辭云闢戶謂之乾也)</span>。</p>
<p>惠晷<span class='note-inline'>(歸累反說文云曰景也從曰從咎音舊今俗用從田作乹非也)</span>。</p>
<p>肇闡<span class='note-inline'>(上潮少反上聲爾雅云晷始也下昌演反聲類大開也韓康伯注繫辭云闡明也)</span>。</p>
<p>瓊編<span class='note-inline'>(葵營反詩傳曰玉之美者也一云玉樹也說文赤玉也從王敻葵營反聲也下必綿反劉兆注公羊傳云比連也蒼頡篇云編織也說文編次簡也從糸音覓扁苾眠反聲也)</span>。</p>
<p>遽即<span class='note-inline'>(強御反去聲俗字也賈逵注國語云遽疾也顧野王曰遽急也鄭玄注周禮云遽傳也音轉說文同周禮從辵丑略反豦音渠聲也)</span>。</p>
<p>叡聖<span class='note-inline'>(營芮反廣雅叡聰也又智也集訓云叡聖也通於微也說文叡深明也從[(├/(月-一))*又]音殘從目從谷省聲也)</span>。</p>
<p>靜㜸<span class='note-inline'>(魚羯反左傳曰天反時為災地反物為祅音芺考聲云㜸祅災也蟲獸為怪曰㜸衣服草木為怪曰祅今俗用通作㜸呂靜韻集從虫音毀作㜸字書正體從示作㜸[薛/示]聲也說文㜸字從廾音草從巾丑列反從阜音負從辛作薛今相傳去[艸-屮]作薛訛略不備也)</span>。</p>
<p>巢燧<span class='note-inline'>(上柴㕛反抱朴子曰上古帝王有巢氏也是時禽狩茲多人民巢居以避群害故號有巢氏繫辭曰上古穴居而野處後代聖人易之以宮室下隨萃反抱朴子曰上古質朴茹毛飲血生噉蟲魚及諸果實多有腹疾之患是故聖人鑽燧求火變生作熟因名為燧人氏也)</span>。</p>
<p>擁篲<span class='note-inline'>(上於拱反蒼頡篇云擁持也說文抱也從手雍聲也或作擁小篆作擁古字也下隨銳反玉篇云掃竹也方言云自關而西或謂之掃篲隨醉反亦曰掃帚之酉反或從草作蔧)</span>。</p>
<p>正朔<span class='note-inline'>(上章盈反下雙捉反經文作朔俗字也正體從屰音逆作朔考聲云朔始也穌也月一日也)</span>。</p>
<p>蟠桃<span class='note-inline'>(傍安反。山海經云東海中有桃都山。山上有大桃樹名曰桃都。其根盤結五百餘里。枝相去三千里。樹上有金色天鷄。日初出時光照此樹天鷄即鳴。天下眾鷄皆隨而鳴。山海經亦云有大桃樹其根盤結五百餘里。枝相去三千里。於寶搜神記及風俗通義並引黃帝書云。上古之時有二神人。一名荼與二名欝壘又一名欝律度朔山。山上有大桃樹。二人依樹而住。於樹東北有大穴。眾鬼皆出入此穴。荼與欝壘主統領簡擇萬鬼。鬼有妄禍人者則縛以葦索執以飴虎。於是黃帝作禮歐之立桃人於門戶畫荼與欝壘與虎以象之。今俗法每以臘終除夕飾桃人垂葦索畫虎於門左右置二燈象虎眼。以袪不祥)</span>。</p>
<p>混車書<span class='note-inline'>(上魂穩反說文云豊流也案豊流為混混同流不分也車音薑魚反案車者謂車轍跡也書謂文字符印也言混車書者天下轍迹共同文字無別同一王化四海為家也)</span>。</p>
<p>細柳<span class='note-inline'>(山海經云西海中近日月所沒之處小洲名也有常陽山日月所入也即此洲也一名細柳亦名陽柳島)</span>。</p>
<p>迦葉<span class='note-inline'>(梵語略也正梵音云迦薑佉反攝波即天竺國之大姓也)</span>。</p>
<p>年踰<span class='note-inline'>(羊朱反廣雅云踰度也毛詩傳曰踰越也說文從足俞聲也或作逾俗字也或從辵作逾)</span>。</p>
<p>挹其<span class='note-inline'>(伊入反蒼頡篇云挹損也毛詩傳曰挹斟也音針說文挹持也從手邑聲也)</span>。</p>
<p>永淳<span class='note-inline'>(時倫反唐天皇大帝時年號癸未歲也)</span>。</p>
<p>當宁<span class='note-inline'>(直呂反爾雅云門屏之間曰宁桂苑珠藂云人君於厲門視朝立之處也)</span>。</p>
<p>循機<span class='note-inline'>(隨遵反爾雅循自也郭璞云自猶從也考聲云循順也說文循行也從彳丑亦反盾聲音脣淮反象形下幾希反孔注尚書云弩牙也制動也說文主發謂之機)</span>。</p>
<p>登樞<span class='note-inline'>(昌珠反集訓云樞機發動之端也考聲云樞機言詞也說文云戶樞也從木區聲)</span>。</p>
<p>虧徵<span class='note-inline'>(區追反考聲云虧落也傷也鄭箋毛詩云虧猶毀壞也王逸注楚辭云虧缺也廣雅虧少也說文云氣損也從雐雐音呼亐聲也亐即于字或從兮作虧下陟矜反杜預注左傳云徵驗也說文徵象也從壬天頂反從微省聲也)</span>。</p>
<p>綿區<span class='note-inline'>(上彌然反下羗于反)</span>。</p>
<p>丕構<span class='note-inline'>(上音披說文云丕大也從一不聲經文從十作㔻俗字非也下苟候反顧野王云搆合也毛詩傳曰搆成也說文云搆葢也從木冓古候反聲也)</span>。</p>
<p>尋[繹-幸+(((嘹-口)-小)-日+(工/十))]<span class='note-inline'>(盈益反方言云繹理也長也廣雅繹事也終也說文抽[糸*系]也從糸音覓[罩-卓+(((嘹-口)-小)-日+丰)]聲也)</span>。</p>
<p>不懈<span class='note-inline'>(革賣反懶惰也)</span>。</p>
<p>忘疲<span class='note-inline'>(武坊反下被眉反國語曰疲士無位疲女無家賈逵曰疲病也廣雅疲倦也說文疲勞也從疒女厄反皮聲也)</span>。</p>
<p>部帙<span class='note-inline'>(陳栗反說文云書衣也從巾失聲也或從衣袠或作袟也)</span>。</p>
<p>在握<span class='note-inline'>(鵶角反爾雅握具也說文榏音厄持也從手屋聲也)</span>。</p>
<p>之祚<span class='note-inline'>(曹戶反賈逵注國語云祚泣也祿也古今正字云祚福也從示音祇乍省聲也)</span>。</p>
<p>之甿<span class='note-inline'>(麥耕反史記云甿隸之人也廣雅甿氓也癡也蒼頡篇云田野人也說文云田民也從田亾聲也)</span>。</p>
<p>恒佚<span class='note-inline'>(寅一反考聲云意歡足也樂也孔安國注尚書云佚豫也蒼頡篇云佚暢也從人失聲也)</span>。</p>
<p>寧謐<span class='note-inline'>(彌必反爾雅謚靜也昚也音慎考聲云無聲也集訓云謐安也從言[必/皿]音密聲也)</span>。</p>
<p>澆俗<span class='note-inline'>(上經堯反考聲云澆薄也沃也案澆沃之即味薄矣)</span>。</p>
<p>淳源<span class='note-inline'>(上常倫反俗作淳正體作淳考聲云淳清也鄭玄注儀禮云淳沃也廣雅淳漬茲四反說文淳盝也音祿從水[古/日/羊]音純聲也[古/日/羊]音同上下危袁反鄭玄注禮記云源本也顧野王曰水本為源也)</span>。</p>
<p>暫乘<span class='note-inline'>(慙濫反考聲云暫不久也或作蹔)</span>。</p>
<p>聊題<span class='note-inline'>(力彫反集訓云聊且也)</span>。</p>
<p>緗帙<span class='note-inline'>(上息陽反字書縑緗也下陳栗反集訓云書衣也從巾失省聲也或從衣作袠今作袟一也)</span>。</p>
</div>
<div class='div-other'><a id='mulu452' />
<p class='h2'>大寶積經卷第一<span class='note-inline'>(大唐三藏菩提流志集譯三律儀會第一三卷經)</span></p><p>高峻<span class='note-inline'>(笋俊反俗字也說文正體作峻考聲云山高也孔安國注尚書云高大也說文高也從山陵戍俊反聲也俊音同)</span>。</p>
<p>卉木<span class='note-inline'>(上暉貴反說文云草之總名也從[艸-屮]丑列反從艸音草今隸書省略從三十作卉又音暉鬼反亦通)</span>。</p>
<p>麒麟<span class='note-inline'>(上音其。下音隣。蒼頡篇云牡曰麒。牝曰麟。毛詩鳥狩蟲魚疏云麒[塵-土+(希-巾+ㄙ)]者瑞狩也。王者至仁則出見麏身音君。牛尾馬足團蹄黃色一角端有肉不傷物也其音中鍾呂行步中規矩。遊必擇地詳而後處。不履生蟲。不折生草。不群居。不侶行。不入陷穽。不罣羅網。說文亦云仁狩也。麋音眉身牛尾一角從鹿其聲也[塵-土+(希-巾+ㄙ)]者牝麒也從鹿吝聲經文有從馬作騏驎非此同)</span>。</p>
<p>熊羆<span class='note-inline'>(上書窮反下彼眉反毛詩云惟熊惟羆說文云狩名也似豕而大黑色山居冬蟄持立反其掌似人從能灬必遙反聲也爾雅云羆如熊黃白色郭璞云羆似熊而大熊類也頭長高猛憨呵甘反多力能拔木方言關西呼為猳音家羆從罷蒱罵反也灬聲也)</span>。</p>
<p>鸚鵡<span class='note-inline'>(上焉耕反。下無甫反。或作䳇。二體並通。山海經云。黃山有鳥其狀如鴞為驕反青羽赤喙呼穢反人舌能效人語。名曰鸚鵡。郭璞曰今鸚䳇舌似小兒脚指前後各二扶南之外出五色者。亦有純白者大如鷹曲禮曰鸚鵡能言不離飛鳥。說文鸚鵡二字並從鳥。嬰武皆聲也。說文又說嬰益盈反。字從女賏。益盈反聲也。從二貝。今經文從二目下從安作嬰者非也。武字從止從戈)</span>。</p>
<p>鴝[只*鳥]羅鳥<span class='note-inline'>(梵語印度國鳥名也或云俱翅羅或云俱耆羅皆梵語輕重也涅盤經云此鳥聲好從聲立名本性愛榮不栖止於枯樹)</span>。</p>
<p>鳧鴈<span class='note-inline'>(上輔無反爾雅舒鳧鶩音木郭璞注云鴨屬也烏甲反考聲云野鴨之小者文字釋要云從鳥几音殊聲也几者鳥之短羽飛則几几然上形下聲也下顏諫反或作鴈二體同毛許傳云大曰鴻小曰鴈說文云鵝屬也從鳥從人厂聲案鴻鴈者隨陽鳥也禮記月令曰季秋之月鴻鴈來賔也)</span>。</p>
<p>茹食<span class='note-inline'>(如暑反考聲云茹噉也食也下食字正體從亼精入反從皂彼立反今經文從人從良作食俗用字非正體也)</span>。</p>
<p>蓊欝<span class='note-inline'>(上屋孔反古今正字云蓊大也英也[蘲-畾+(工/中/(冗-几+口)/土)]也桂苑珠藂云草盛皃從草翁聲也下威律反俗用字也考聲云欝韞也威殯反爾雅欝氣出也桂苑珠藂云欝然氣出皃廣雅欝幽也謂樹木幽深之皃說文云木藂生案說文欝字正體從林[午/止]甫狗反從勹音包從鬯丑亮反從彡音衫作鬱字林及經文從四從艮從寸作欝未詳所出今並書之)</span>。</p>
<p>菴摩羅樹<span class='note-inline'>(梵語果樹名也此國無古譯或云菴婆羅或曰菴羅樹皆一也涅盤經云如菴羅樹一年三變有時生花光色敷榮有時生葉滋茂蓊欝有時彫落狀如枯樹又云如菴羅樹花多果少)</span>。</p>
<p>甄叔迦樹<span class='note-inline'>(上經延反下薑佉反梵語不求字義西國花樹名也此方無此樹大唐西域記云印度多有甄叔迦樹其花赤色形如人手一說云亦名阿叔迦亦名無憂樹其花亦赤色此說正也)</span>。</p>
<p>由提迦花<span class='note-inline'>(薑佉反借音字為梵語聲近薑佉反轉讀者多執本字音為加者誤也乃至本師釋迦亦呼為迦愚惑之甚矣此文中前有婆師迦花後有迦羅婆花皆同此音也)</span>。</p>
<p>普洽<span class='note-inline'>(咸夾反霑也和也潤也)</span>。</p>
<p>耎草<span class='note-inline'>(如兗反有作軟者非也)</span>。</p>
<p>靃靡<span class='note-inline'>(上雖[此/束]反醉唯反下音美韻詮云靃靡草敷皃王逸注楚辭云隨風披敷也)</span>。</p>
<p>暉暎<span class='note-inline'>(上毀韋反下英敬反青碌光色互相發暉也)</span>。</p>
<p>如孔雀胭<span class='note-inline'>(嬰堅反考聲云胭喉也胭項也經文從口作咽乃去聲字誤用也正體從肉)</span>。</p>
<p>兜羅綿<span class='note-inline'>(上都侯反梵語細耎綿也即柳花絮草花絮等是也)</span>。</p>
<p>趾步<span class='note-inline'>(之爾反杜預注左傳云趾足也爾雅亦同下步字說文步行也從止從[(┤*〡)/一]他未反相背重書即步字今俗用止下從少訛略也)</span>。</p>
<p>陂泉<span class='note-inline'>(彼眉反鄭玄注禮記云畜水曰陂穿地停水曰池也)</span>。</p>
<p>清泠<span class='note-inline'>(歷丁反清泠二字並從水案清泠者瑩淨也形聲字)</span>。</p>
<p>踰繕那<span class='note-inline'>(上羊朱反繕音善踰繕那者梵語自古聖王軍行一日程也諸經論中前後翻譯遠近不同或云四十里俱舍論十六里大唐西域記云印度國俗一踰繕那三十里矣此說真實也今依此文)</span>。</p>
<p>其莖<span class='note-inline'>(幸耕反蒼頡篇云草本曰莖說文云枝主也從草巠擊形反聲也)</span>。</p>
<p>吠瑠璃<span class='note-inline'>(梵語寶名也字體無定或作琉璃上音留下音离天生神寶青綠色瑩徹光明非是人間鍊石煙火之中所成瑠璃也)</span>。</p>
<p>寶鐸<span class='note-inline'>(上寶字正體從宀音綿從王從缶甫苟反從貝今經文從珍作寶俗用字非正體也下唐洛反鄭注周禮云大鈴也孔安國曰金鈴木舌以宣文教)</span>。</p>
<p>贍部檀金<span class='note-inline'>(上常焰反梵語殊上最勝金寶名也天生神寶非是人間鍊礦鍊石所成金也)</span>。</p>
<p>其䰅<span class='note-inline'>(相瑜反蓮花䰅也說文正體從頁賢結反頁頭也從彡音衫作須象形字也今隷書加髟必遙反作䰅亦通用)</span>。</p>
<p>口銜<span class='note-inline'>(狎監反考聲云口持而嚼也說文云馬口中勒也從金從行會意字也)</span>。</p>
<p>廁填<span class='note-inline'>(上初使反考聲云廁雜也蒼頡篇云廁次也廣雅廁間也下亭延反賈逵注國語云填加也廣雅填塞也鄭注禮記云填滿也或作闐亦通)</span>。</p>
<p>阿溼婆氏多<span class='note-inline'>(梵語也唐言馬勝也)</span>。</p>
<p>離翳<span class='note-inline'>(上音利下於計反方言云翳[夢-夕+(必/又)]也韻英云翳蔽也廣雅翳障也說文翳華蓋也從羽從殹省聲也)</span>。</p>
<p>稠林<span class='note-inline'>(長流反蒼頡篇云稠眾也廣雅裯禾穊也音既說文稠多也從禾周省聲也)</span>。</p>
<p>馳騁<span class='note-inline'>(上雉離反俗用字也正或作駞此字雖是正體為有兩音又音陀今且從俗作馳顧野王云馳走也廣雅馳奔也下勅郢反杜預注左傳云騁馳也走也廣雅騁奔也說文直驅也從馬[叟-又+ㄎ]聲也)</span>。</p>
<p>流澍<span class='note-inline'>(上流字有點下之喻反說文云時雨澍生萬物從水尌聲也)</span>。</p>
<p>缺減<span class='note-inline'>(上犬悅反。聲類從垂作缺。說文[午/止]瓦器也小口[瞿-隹+(工/止)]也厄耕反。說文缺字正體從缶甫苟反作缺。郭璞注爾雅云缶盆也。蒼頡篇云缺顧也屈追反。顧野王曰缺玷也。說文云器破也從缶從夬省聲也下減字有兩音並是上聲從水從咸字體一種音訓所用意義各別本音耕斬反。考聲云損之令少曰減。說文云減損也又音咸黯反鵶減反字典云自耗欠下曰減。集訓云減耗也。字書云欠陷也。今取此後音也)</span>。</p>
<p>畋獵<span class='note-inline'>(上音田說文云平田也考聲云畋亦獵也或從犬作畋下力業反考聲云犬逐狩也今通謂畋狩為獵說文從大鼠力葉反聲也)</span>。</p>
<p>魁膾<span class='note-inline'>(上苦瑰反孔安國注尚書云魁師也廣雅魁主也鄭玄注禮記云魁首也王逸注楚辭云魁大也下瑰外反廣雅膾割也屠割之人名為魁膾也)</span>。</p>
<p>猫兔<span class='note-inline'>(上莫包反江外吳音以為苗字今不取字統云狩名也顧野王云似虎而小人家畜養令捕鼠正體從豸音雉苗聲也經從犬省略也說文闕此字下土固反顧野王云兔毛可以為筆者說文狩名也象踞後點象其尾兔頭與象頭同故兔字從象省)</span>。</p>
<p>[厂@((甘/肉)*犬)]惡<span class='note-inline'>(上伊焰下烏固反)</span>。</p>
</div>
<div class='div-other'><a id='mulu453' />
<p class='h2'>大寶積經第二卷</p><p>不可治<span class='note-inline'>(雉离反)</span>。</p>
<p>數以<span class='note-inline'>(霜捉反)</span>。</p>
<p>希望<span class='note-inline'>(武坊反)</span>。</p>
<p>糞掃衣<span class='note-inline'>(上分問反。下桑到反。糞掃衣者。多聞知足上行比丘常服衣也。此比丘高行制貪不受施利捨棄輕妙上好衣服。常拾取人間所棄糞掃中破帛。於河澗中浣濯令淨。補納成衣。名糞掃衣。今亦通名納衣。律文名無畏衣。惡人劫賊之所不奪。經中亦名功德衣。一切如來之所讚嘆。服此衣者諸天常來禮敬供養。是故如來讚大迦葉命令同坐易衣而披之。故名功德衣也)</span>。</p>
<p>谿澗<span class='note-inline'>(上啟奚反廣雅谿谷也說文水澍川也從谷奚聲也或作溪下姧晏反毛詩傳曰山硤水流曰澗尚書曰伊洛瀍澗既入於河孔安國曰澗出澠池北山案所在山陜之水皆名為澗說文亦云山水也從水間聲也)</span>。</p>
<p>捶打<span class='note-inline'>(上佳蘂反許叔重注淮南子云捶鍛也都亂反考聲樀也嘲厄反說文捶以杖擊也從手垂聲也或從木作棰棰棓也下德冷反廣雅打擊也埤蒼云打棓也從手丁聲也今江外吳地見音為頂今不取)</span>。</p>
<p>羂網<span class='note-inline'>(上絹犬反正體作[(ㄇ@人)/〦/月]亦作[网/繯]考聲云以繩捕鳥狩也韻英云繫取也案羂者羂索也下無倣反顧野王曰網者羅罟之總名也易曰昔疱羲氏結繩為網以畋以漁以養萬民世本云芒作網宋忠曰伏羲臣也或作[(网-ㄨ)/紙]或作[(网-ㄨ)/亡]皆古字也)</span>。</p>
<p>藏舉<span class='note-inline'>(上昨郎反下薑圄反有經本或作弆墟圄反亦音舉也)</span>。</p>
<p>麁獷<span class='note-inline'>(上倉胡反省略字也久已傳用說文正體作麤從三鹿字書云物不精也廣雅麤大也鄭玄注禮記云麤疎也下號奣反塢猛反集訓云犬獷惡不可附近也經文或有從石作礦誤也乃是銅鐵石璞非本字也)</span>。</p>
<p>繫蝦蟇<span class='note-inline'>(上音計次音遐下麥巴反考聲云水蟲名也爾雅云鼁音去鼀音秋蟾音占蜍音余也郭璞注爾雅云似蝦蟇居陸地淮南謂之去[虫*ㄆ]爾雅又云在水曰黽音猛郭璞注云耿耕哽反似青蛙烏瓜反而大腹本草云蝦蟇一名蟾蜍一名鼁鼀一名去[虫*ㄆ]一名田父一名胡孟一名青蛙一名耿猛一名長股皆蝦蟇方域之異名)</span>。</p>
<p>獼猴手<span class='note-inline'>(上音彌。下音侯。說文獿也。奴刀反也。或曰母猴。漢書謂之沐猴。今謂之猴孫王。延壽作賦謂之王孫。今俗呼謂之胡孫。案此狩種類甚多。略而言之近有十種。今且略舉其名。不能一一繁述。即有獼猴白猿音袁蒼[玃-(目*目)+賏]俱籰反籰音王約反青獿狙七余反豦音據狖由救反蜼音遺去聲又余水反又有果然皆獼猴之種類也。其中差別色皃各殊今且略說。果然一狩南州異物志云。九真骨浦縣交州日南山父林藪中皆有此狩。其名果然。猿狖之類。其鳴自呼身如猨面如犬青色或通身白色。脅邊有黑斑文。其身不過三尺。尾長四尺有餘反度身過於頭視其鼻見兩孔仰向天毛長柔細也往往人間有此狩皮縵褥也)</span>。</p>
<p>諠雜<span class='note-inline'>(上暉袁反正體或作讙聲類諠譁也鄭玄注禮記云諠囂聲也香妖反下財合反俗字也正體作襍說文云集五彩之衣曰雜從衣集聲也今作雜變體俗字也因草書變衣為立謬也)</span>。</p>
<p>[冗-几+豕]間<span class='note-inline'>(張勇反說文墓墳也冡字從勹音包從豕丑綠反經中從冂音覓從豕音始非也)</span>。</p>
<p>如趍<span class='note-inline'>(取瑜反包咸注論語云趍疾行也爾雅門外謂之趍說文趍走也正體從走從芻初亐反聲也經文從多作趍俗用字也)</span>。</p>
<p>馳騁<span class='note-inline'>(上長離反說文作駝廣雅馳奔也顧野王曰馳走也說文大駝也從馬它音他聲也經文從也作馳俗用字也下勅領反廣雅騁奔也杜預注左傳云騁走也說文直驅也從馬[央-大+(⊥/ㄅ)]匹下反聲也說文又說[央-大+(⊥/ㄅ)]字從由從丂音考今經中從[央-大+(⊥/ㄅ)]作騁非也)</span>。</p>
<p>槍林<span class='note-inline'>(七羊反蒼頡篇木兩頭銳也案今槍者兵仗也水長丈餘兩頭施鐵刃謂之槍說文槍距也從木倉聲也)</span>。</p>
<p>險壙<span class='note-inline'>(虛儼反。廣雅險阻也。方言險高也。賈逵注國語云險危也。王弼注周易云險難也。說文險阻難也。從阝音負僉七尖反聲經文從山作嶮音儼非也。嶮者小不平也坎也。字義與音俱乖。經意宜改從阜作險。下苦謗反。考聲云壙埌音浪原野遠皃也。蒼頡篇云壙疎也。廣雅壙大也。說文塹也七焰反穴也從土廣聲也。經文從日作曠誤也。曠光也明也殊非經義。從土為正也)</span>。</p>
<p>貲財<span class='note-inline'>(上紫斯反廣雅貲貨也顧野王曰家中貲也正作資從此者非此義也說文小罰以財自贖曰貲從貝此聲也)</span>。</p>
<p>所貳<span class='note-inline'>(他得反鄭玄注周禮云從官借本商賈也集訓云假貳於人也說文云從人求物也從貝弋音翼聲也經文中從代作貸音太誤也台載反錯用應可除去人)</span>。</p>
<p>銷滅<span class='note-inline'>(上息焦反鄭玄注禮記云銷散也說文云鑠金也商斫反從金肖聲也下彌結反說文云滅盡也從水從戍從火戍是火基水滅火會意字也)</span>。</p>
<p>遞互<span class='note-inline'>(上亭禮反或作递亦通考聲云遞代也郭璞注爾雅云更易也楚辭曰四時遞來而卒歲王逸曰更相代也字書遞交也從辵丑略反虒音梯聲也經文作[遞-虎+(?/巾)]俗字也下胡固反韻詮云互差也象懸互中有[甚-匹+(岡-山+十)]別也經作㸦俗字誤也非正體字也)</span>。</p>
<p>諛諂<span class='note-inline'>(上羊珠反蒼頡篇云諂從也莊子云不擇是非而言謂之諛說文諛諂也從言臾羊朱反聲也下丑染反易曰君子上交不諂下交不嬻音讀何休注公羊傳云諂猶佞也莊子[耳*希]意道言謂之諂說文諂諛也從言臽咸減反聲也)</span>。</p>
<p>勇躍<span class='note-inline'>(上羊種反諡法曰懸命為仁曰勇知死不避曰勇說文勇氣也從力甬羊種反聲也或從戈古禾反從用作勇古字也或從足作踴下羊灼反廣雅躍跳也上也進也說文行皃也從足翟聲也)</span>。</p>
<p>暎蔽<span class='note-inline'>(上英敬反韻英云傍照也字書云相掩暎也正體從英經文從央於薑反非也作映音烏朗反玉篇云暎㬒不明也非經義下卑袂反彌弊反杜預注左傳云蔽障也廣雅蔽隱也考聲云蔽掩也從草敝毘曳反聲也)</span>。</p>
<p>慘厲<span class='note-inline'>(上七感反。集訓云惱恨也。韻英云憂慼。又音初錦反。考聲云慘甚也。說文毒也從心參聲也參字從厽音累從㐱之忍反。今俗作參變體也。或從言作[言*(絫-糸+尒)]以言陰相譏也。下力滯反。韻英云毛詩傳曰厲惡也。鄭玄注禮記云厲嚴也。考聲云氣不和也。杜預注左傳云厲猛也。從厂音罕從萬。經文中從力作勵非也。勵勉也勸也。非經義。或從疒女厄反作癘癘疾也。殊非經意)</span>。</p>
<p>嚬慼<span class='note-inline'>(上毘寅反考聲云嚬懣也音悶字書云嚬嘁聚眉也說文涉水者則嚬嘁也顧野王曰案嚬嘁者憂愁思慮不樂之狀也說文正體從卑從瀕今隸書從略省涉為步又去卑從口作嚬減省也下酒育反考聲云嘁嚬也書曰[喱-里+叔]咨忸怩或從口作㗤一也或從目作[目*戚]古字也經文從足作蹙非本字也)</span>。</p>
<p>販易<span class='note-inline'>(上發萬反韻英云買賤賣貴也從貝反聲也下羊益反考聲云易移也換也變也象形字也)</span>。</p>
<p>篋笥<span class='note-inline'>(上謙頰反考聲云箱類也說文篋椷也從匚匚音方夾音甲聲也下音四考聲云笥亦篋也從竹司聲也)</span>。</p>
<p>苦膽<span class='note-inline'>(都敢反白虎通云膽者肝之府也肝主仁仁者苦不忍故以膽斷之是故仁者必有勇王叔和脉經云膽主神膽之有病則精神不守故知也)</span>。</p>
<p>怯劣<span class='note-inline'>(上羗業反考聲怯愞也奴亂反玉篇怯多畏也韻英云怯恐懼也從心去聲也下力惙反少力也會意字也)</span>。</p>
<p>貯聚<span class='note-inline'>(上張呂反杜預注左傳云貯蓄勅六反藏之也說文積財也從具宁直慮反聲也下情裕反又音慈庾反上聲亦通韻英云集會也考聲云攢集也何休注公羊傳云聚歛也說文聚會也從乑音吟眾立也取省聲也古文作㝡也)</span>。</p>
<p>銅鈸<span class='note-inline'>(盤沫反考聲云樂器名也以鑄成二枚形如小瓶葢有鼻手執以二口相摩擊為聲以和樂也說文從金犮聲也經文有從足作跋跋涉字非本字也)</span>。</p>
<p>憒鬧<span class='note-inline'>(上公外反又迴外反亦通集訓云心煩亂也說文云憒亂也說文從心從潰音會省聲也下尼効反集訓云多人擾櫌也韻英云擾雜也說文從市從人作鬧會意字也經文作閙俗字也或有作丙書寫人錯誤不成字也)</span>。</p>
<p>瞋蔽<span class='note-inline'>(上昌人反下卑袂反袂音彌閉反)</span>。</p>
<p>滓濁<span class='note-inline'>(緇史反考聲云滓穢也說文云滓澱也從水宰省聲也或從草作䔂羹菜也)</span>。</p>
<p>螺貝<span class='note-inline'>(上魯和反俗用字正體作蠃郭璞注爾雅云蠃即蝸牛也說文亦云蝸牛類也而形大出海中形皃數般而不一也)</span>。</p>
<p>覺寤<span class='note-inline'>(上音挍下音悟考聲云睡覺也集訓云眠寤也說文覺寤也經文從穴從中音心從告作窖謬也撿一切字書及教字韻中並無此字多是筆授或傳寫人隨情妄作非也寤者悟也蒼頡篇云寐覺而有言曰寤考聲云寐中有所見覺而信也說文從㝱省吾聲)</span>。</p>
<p>[糸*(林/肉)*(敲-高)]葢<span class='note-inline'>(上桑懶反玉篇云[糸*(林/肉)*(敲-高)]即葢也通俗文曰以帛避雨曰[糸*(林/肉)*(敲-高)]從糸音覓散聲也又散字本作㪔從林枰拜反林分散也今隸書相傳作散訛略也經中或作傘俗字也下[(网-ㄨ)/山]愛反葢亦傘也案繖葢者一物也說文葢從草從盍音合經文從羊作蓋因草書訛謬也)</span>。</p>
<p>臭穢<span class='note-inline'>(上昌狩反玉篇云臭者物氣之總名也說文云禽走鼻而知其跡者犬也故臭字從犬從自自者占文鼻字也經文有從死作[自/((餐-食)-又+人)]者非也下於[罩-卓+(豕-一)]反顧野王曰穢染也韻英云穢惡也考聲云荒蕪也或作薉說文從禾歲聲)</span>。</p>
<p>纏裹<span class='note-inline'>(上池連反下戈火反)</span>。</p>
<p>小蟲<span class='note-inline'>(長融反經作䖝非也)</span>。</p>
<p>推度<span class='note-inline'>(唐洛反度量也)</span>。</p>
<p>涎唾<span class='note-inline'>(上囚延反通俗字也說文正體作㳄口液也從水從欠考聲云口津也束皙作唌史籀作[水*欠]賈逵作漾或作涎古字也其上異體字並云口液也下吐課反說文云口液也從口從垂省聲也或從水作涶亦通)</span>。</p>
<p>流溢<span class='note-inline'>(引一反正體作溢或作泗皆古正字也爾雅溢盈也廣雅溢出也說文器滿也從水益聲也)</span>。</p>
<p>噬齧<span class='note-inline'>(上時曳反考聲云噬齧亦噬也下研結反說文齧亦噬也從齒[邦-(阿-可)+(利-禾)]口八反聲也[邦-(阿-可)+(利-禾)]巧也)</span>。</p>
<p>讁罸<span class='note-inline'>(上張革反俗用字也毛詩傳曰謫責也杜預注左傳云讁譴也方言謫怒也郭璞曰謂相責怒也說文讁罰也正體作謫從言從帝從口今經文從適作讁俗字也下煩韈反尚書云刑罪人也說文云罪之小者但持刀罵則應罰從詈從刀作罰蔡邕石經改冈作四改刀為寸)</span>。</p>
<p>關邏<span class='note-inline'>(上告環反鄭玄注周禮云界上門也聲類關扃也癸熒反說文云以水橫持門戶也從門[聯-耳]古還反聲也[聯-耳]字從[茲-卄]音幽丱古患反聲也下勒餓反考聲云邏遮也集訓曰遊兵斥候遮邏也)</span>。</p>
</div>
<div class='div-other'><a id='mulu454' />
<p class='h2'>大寶積經卷第三</p><p>[生/月]瘀<span class='note-inline'>(於據反說文積血也從疒女厄反於聲也時人呼疒云病脚俗談非典語也經文從水作淤非也淤青泥也)</span>。</p>
<p>掉弄<span class='note-inline'>(亭吊反考聲掉動也)</span>。</p>
<p>譏嫌<span class='note-inline'>(鄭玄注禮記云譏訶也下奚兼反)</span>。</p>
<p>紛擾<span class='note-inline'>(芳文反廣雅紛亂也說文從糸分聲也下而沼反考聲因此煩彼曰擾縱欲之皃也說文擾煩也從扌音手憂奴刀反聲也)</span>。</p>
<p>矯亂<span class='note-inline'>(姜夭反集訓矯詐也顧野王曰假稱謂之矯說文矯擅也從矢喬聲也說文又解喬字從矢今俗用從右作喬謬也下盧段反考聲亂錯也或作亂古字說文從乙[辭-辛]音亂聲也)</span>。</p>
<p>慘然<span class='note-inline'>(倉感反毛詩傳曰慘戚也爾雅慘憂也)</span>。</p>
<p>阿吒筏底城<span class='note-inline'>(梵語也即多聞天王所居宮也或云阿拏挽多城)</span>。</p>
<p>號咷<span class='note-inline'>(胡高反杜注左傳號哭也爾雅呼也說文痛聲也下唐勞反案號咷者大哭也易曰先號咷而後笑是也)</span>。</p>
<p>投竄<span class='note-inline'>(徒侯反玄箋詩云投擿也考聲投赴也說文作[豆*殳]遙擊也下倉亂反顧野王竄逃也賈注國語竄隱也杜注左傳匿也古今正字竄藏也從鼠在穴中也)</span>。</p>
<p>殀促<span class='note-inline'>(於矯反杜注左傳短折曰殀考聲少死也下取粟反廣雅近也說文促迫也杜注左傳促速也)</span>。</p>
<p>蝗蟲<span class='note-inline'>(胡光反下逐融反爾雅食苗心曰螟食葉曰[膗-隹+(大/虫)]徒得反食根曰蟊音矛食節曰賊四種皆蝗蟲也並蟲災異名也)</span>。</p>
<p>不瘂<span class='note-inline'>(鵶雅反考聲云不得言也古今正字瘂瘖也從疒女厄反亞聲也經從口作啞非也)</span>。</p>
<p>不吃<span class='note-inline'>(斤乙反或作[(赴-卜+欠)-走+(├/乙)]亦通考聲云語難也韻詮云重也說文云難也從口乞聲也)</span>。</p>
<p>負蒭<span class='note-inline'>(測虞反集訓云蒭者草之總名也作[卄/刃/一/刃/一]古作[卄/(急-心)]非也)</span>。</p>
<p>擔負<span class='note-inline'>(都南反集訓云擔亦負也謂擔負物也從扌音手詹音占聲也文字釋要云詹字從厃牛毀反從八從言經文從木作檐非也檐音葉占反屋檐字也非經義下浮缶反顧野王曰背恩惡德曰負韻銓云受貸不償曰負說文負恃也上從古人下從貝人守寶有所恃也經文從刀作負非也)</span>。</p>
<p>毒虵<span class='note-inline'>(常遮反集訓云豸音雉屬也毒蟲也易曰龍虵之蟄是也)</span>。</p>
<p>贈遺<span class='note-inline'>(賊鄧反集訓云逆也以物送於死也韻英以物相遺也下惟季反韻英云遺與也以物與人也遺亦贈也)</span>。</p>
<p>盲傴<span class='note-inline'>(麥恲反百盲反目無眸子曰盲下於宇反集訓云不申也廣雅傴曲也背曲傴僂也)</span>。</p>
<p>蝙蝠<span class='note-inline'>(補眠反下風伏反爾雅蝙蝠伏翼也郭璞云齊人呼為蟙䘃音織墨亦名仙鼠頭似鼠肉翅方言云自關而西秦隴之間謂之蝙蝠冬蟄而夏飛晝伏而夜出也)</span>。</p>
<p>梨黯<span class='note-inline'>(上力知反借用字也正體本字從黑作黧韻詮云色黑而黃也下押減反王肅曰黯黑皃也青黑色也)</span>。</p>
<p>販賣<span class='note-inline'>(上方萬反下盲敗反)</span>。</p>
<p>媒媾<span class='note-inline'>(每來反鄭玄云媒之言謀合異姓使和成也下鉤候反國語今將媒媾賈逵曰重婚曰媒也)</span>。</p>
<p>猛厲<span class='note-inline'>(盲獷反考聲云大惡而健也下力滯反考聲云犯正而為惡也危也嚴也說文從厂音罕從蠆丑介反省聲今經文從力作勵非也勵勉也非經義只合單作厲)</span>。</p>
<p>共貯<span class='note-inline'>(張呂反左傳貯稸也音畜畜藏之也說文貯積也從貝宁聲也)</span>。</p>
<p>橐囊<span class='note-inline'>(湯洛反下諾郎反考聲云無底袋也案橐囊即橐籥也老氏曰天地之間其猶橐籥乎俗呼名韛音敗袋是也用鼓風以吹火也)</span>。</p>
<p>刀[金*箴]<span class='note-inline'>(之壬反廣雅[金*箴]<span class='corr'>刺</span>也說文箴所以縫衣也字書云引線䥫也經文作鍼亦通正體從金箴之壬反聲也有作針者俗字也)</span>。</p>
<p>長椎<span class='note-inline'>(除追反正字辯或云方頭䥫椎重八斤柄長三四尺以用鍛䥫從木<span class='corr'>隹</span>聲經從手作推非也)</span>。</p>
<p>碪前<span class='note-inline'>(知林反考聲碪跗也方䥫碪也經作砧俗字也)</span>。</p>
<p>鍛䥫<span class='note-inline'>(都亂反蒼頡篇云鍛椎也鄭注禮記云鍛捶也說文小治也從金段聲也)</span>。</p>
<p>鉆椎<span class='note-inline'>(儉嚴反字書云䥫夾也說文䥫鋷也女輒反蒼頡篇云持䥫夾也經文從甘作鉗繞頸䥫枷也非經義下直追反前已釋也從木<span class='corr'>隹</span>聲)</span>。</p>
<p>懶惰<span class='note-inline'>(郎旦反考聲不勤也說文懈怠也從心賴聲也或從女作懶亦同下徒臥反廣雅惰懶也韻英懈惰也說文不敬也從心隋聲也經作墮俗字也)</span>。</p>
<p>厭惡<span class='note-inline'>(伊焰反烏固反心不忻也)</span>。</p>
<p>猒足<span class='note-inline'>(一閻反說文如犬甘肉貪而不足故從甘從肉從犬會意字也)</span>。</p>
</div>
<div class='div-other'><a id='mulu455' />
<p class='h2'>大寶積經第四卷<span class='note-inline'>(無邊莊嚴會第二四卷經)</span></p><p>無明㲉<span class='note-inline'>(枯岳反字書鳥孚殼也考聲卵空皮鳥卵之外殼也經言無明殼喻根本無明及以貪愛包含無量結使煩惱陶鑄有情命業生死宛轉其中不能出離無明窟宅如鳥居卵殼故引為喻也)</span>。</p>
<p>降澍<span class='note-inline'>(江巷反爾雅降下也集訓云降落也蒼頡篇作降說文與爾雅同從阜夅聲也下主戍反淮南子曰春雨之灌無地而不澍說文亦云時雨澍生萬物從水從樹省聲也)</span>。</p>
<p>阿字為初<span class='note-inline'>(阿字取上聲梵字也毘盧遮那經云阿字門一切法本不生義能生一切世間文字偈云阿字第一句明法普周遍字輪以圍遶彼尊無有相以此義故所以得居眾字之首次第向下更有四十九字總名一切文字之母即梵字根本五十字也)</span>。</p>
<p>荷字為後<span class='note-inline'>(亦梵字也不切當荷音何亦宜書賀字賀即近經云阿字為初荷字為後者此字最居字母之未佛意叩其兩端標其首尾引為法喻次卷末有真言一道可三四紙字音非切當應須再翻)</span>。</p>
</div>
<div class='div-other'><a id='mulu456' />
<p class='h2'>大寶積經第五卷</p><p>重擔<span class='note-inline'>(上柱勇反又柱用反並通下都濫反前卷已釋廣雅擔負也說文擔舉也從扌音手不從木詹音占聲也經文有從木作檐音琰占反非也檐屋檐也)</span>。</p>
<p>瀑流<span class='note-inline'>(蒲冒反桂苑珠藂云猝雨水聚合流名為瀑流也)</span>。</p>
<p>兜率陁<span class='note-inline'>(梵語上方欲界天名訛略也正梵音云覩史多唐云知足最後身菩薩多作此天王彌勒菩薩現為天主也)</span>。</p>
<p>醍醐<span class='note-inline'>(亭泥反下音胡案醍醐酥之精粹也乳中精者名酥酥中精者名醍醐)</span>。</p>
<p>唐捐<span class='note-inline'>(徒郎反恚緣反考聲捐棄也)</span>。</p>
<p>降灑<span class='note-inline'>(所賈反王逸注楚辭云如水之灑地案灑霑也)</span>。</p>
<p>潤洽<span class='note-inline'>(如順反尚書水曰潤下廣雅潤濕也下咸夾反考聲洽和也說文洽霑也或作䨐古字)</span>。</p>
<p>枯槁<span class='note-inline'>(苦浩反說文云木枯也乾也或作槁薧並同也)</span>。</p>
<p>三摩呬多<span class='note-inline'>(馨以反梵語定之異名也唐云等引謂平等能引諸功德定故云等引也)</span>。</p>
<p>駛流<span class='note-inline'>(師利反考聲云行疾也水流急也蒼頡篇云駛疾也從馬史聲也)</span>。</p>
<p>銷減<span class='note-inline'>(相搖反考聲云銷鑠也傷勺反或作消蒼頡篇消滅也說文消盡也)</span>。</p>
<p>逮得<span class='note-inline'>(徒奈反說文行及前也從辵丑略反[足-口+(乞-乙)]者俗謂之辵遶或云之遶者是流俗相斅之言非典語也從隶唐奈反隶亦聲也下當勒反古文正體雖從見從寸作䙷或作䙸自漢魏已來早已變體作得衛宏張揖古今官書並廢古而用得字行已久矣不可改易也)</span>。</p>
</div>
<div class='div-other'><a id='mulu457' />
<p class='h2'>大寶積經第六卷</p><p>出離陀羅尼品<span class='note-inline'>(真言中有疑誤者音而釋之)</span>。</p>
<p>阿儞乞縱鉢儞<span class='note-inline'>(縱字音史經文作縱誤也)</span>。</p>
<p>莫异<span class='note-inline'>(以之反)</span>。</p>
<p>皤吠<span class='note-inline'>(蒲河反下微閉反經作[吮-儿+友]非也)</span>。</p>
<p>些設儞<span class='note-inline'>(些音思箇反)</span>。</p>
<p>薩婆若<span class='note-inline'>(若字相傳音而者反相承錯書為若字誤也薩縛若唐云一切智)</span>。</p>
<p>分析<span class='note-inline'>(星亦反說文破木也從木孔注尚書分也經從手作折非也)</span>。</p>
<p>齅地獄香<span class='note-inline'>(許救反經從口作嗅俗字也以鼻就殠曰齅也)</span>。</p>
<p>灌灑<span class='note-inline'>(沙假反韻詮灑地也考聲散水也從水麗聲也)</span>。</p>
<p>怯弱<span class='note-inline'>(羗業反杜林曰怯多畏也說文作㹤從犬去聲也下穰斫反孔注尚書尫劣也禮記年二十曰弱冠說文象形字也)</span>。</p>
</div>
<div class='div-other'><a id='mulu458' />
<p class='h2'>大寶積經第七卷<span class='note-inline'>(清淨陀羅尼品)</span></p><p>奧皤<span class='note-inline'>(烏告反相傳書粵于月反字非也)</span>。</p>
<p>酩底<span class='note-inline'>(彌比反後准此也)</span>。</p>
<p>仡唎<span class='note-inline'>(上語訖反)</span>。</p>
<p>墮喏<span class='note-inline'>(自邏反勒可反)</span>。</p>
<p>去鎩<span class='note-inline'>(音沙賣反)</span>。</p>
<p>迦利邸迦月<span class='note-inline'>(薑伽反梵說也唐言昴星每年九月十五日月臨昴宿故取此星為九月名古名迦提訛略不正也經引秋月圓滿光明澄淨以喻真言妙淨也)</span>。</p>
</div>
<div class='div-other'><a id='mulu459' />
<p class='h2'>大寶積經第八卷<span class='note-inline'>(密迹金剛會第三)</span>七卷經</p><p>兆垓<span class='note-inline'>(數法名也黃帝九章筭法數有一十五等所謂一十百千萬億兆京垓秭壤溝澗正載此則第七及第<span class='corr'>九</span>數名也)</span>。</p>
<p>鉤鎖<span class='note-inline'>(苟侯反考聲求也取也說文曲也廣雅引也下桑果反考聲連環也經作鏁俗字也)</span>。</p>
<p>得窹<span class='note-inline'>(登勒反說文從彳耳尺反從見從寸今作得亦通下吾固反蒼頡篇覺也音挍寐覺而有言曰寤說文從㝱省吾聲也)</span>。</p>
<p>污渥<span class='note-inline'>(烏固反杜注左傳污濁也韓詩穢也下鵶角反詩傳渥厚也箋云淳漬也說文霑也從水屋聲也)</span>。</p>
<p>慼忻<span class='note-inline'>(香銀反埤蒼忻察也悅也)</span>。</p>
<p>常慘<span class='note-inline'>(七感反爾雅憂也慍也說文毒也從心參聲也)</span>。</p>
<p>不䀏<span class='note-inline'>(玄絹反玉篇動目也說文目搖也從勹音包從目或作眴經文從日作旬誤也甚乖經意下第十卷不眴準此文釋也)</span>。</p>
<p>阿須輪<span class='note-inline'>(梵語天名訛也正梵音云阿上聲素囉囉字上聲轉舌或云阿修羅皆一也有四類別或居海水下或居諸山)</span>。</p>
<p>迦留羅<span class='note-inline'>(梵語不正也正梵音云誐嚕轉舌拏奴雅反古云迦婁羅唐言金翅鳥亦名妙翅鳥或名龍[應-倠+(夗-夕+歹)])</span>。</p>
<p>真陀羅<span class='note-inline'>(古云緊那羅音樂天也有美妙音聲能作歌舞男則馬首人身能歌女則端正能舞次比天女多與乾闥婆天為妻室也)</span>。</p>
<p>摩休勒<span class='note-inline'>(古譯質朴亦名摩睺羅伽亦是樂神之類或曰非人或云大蟒神其形人身而蛇首也)</span>。</p>
<p>健沓和<span class='note-inline'>(梵語樂天名也虜質也不妙也正梵音云彥達縛無何反善能彈琴種種雅樂悉皆能妙常與上界諸天設樂亦名尋香神也)</span>。</p>
<p>欲行天色行天<span class='note-inline'>(並戶硬反)</span>。</p>
<p>瑕穢<span class='note-inline'>(胡加反玉篇云玉之病也下迃衛反不清潔也)</span>。</p>
<p>粗舉<span class='note-inline'>(徂古反集訓云約略也鄭注禮記麤也大也顧野王粗略也縛注字也)</span>。</p>
<p>踴躍<span class='note-inline'>(羊腫反下羊灼反杜注左傳踴躍跳上也進也並形聲字也)</span>。</p>
<p>倍挹<span class='note-inline'>(傍每反上聲字孔注尚書俗之有半於二百為五百也說文倍反也下音色考聲損也謙也經文作抱書誤也甚乖經意)</span>。</p>
<p>恭恪<span class='note-inline'>(苦各反孔注尚書云敬也或作愙)</span>。</p>
<p>憺怕<span class='note-inline'>(徒濫反下普白反韻英安靜也皆形聲字也經作惔非也)</span>。</p>
<p>匿詑<span class='note-inline'>(女力反廣雅隱也藏也下達何反顧野王詑欺也誰也不信也說文兖州謂欺為詑魯語也今作訑也)</span>。</p>
<p>達騃<span class='note-inline'>(牙解反蒼頡篇無知也案達謂智也騃謂愚也以相比也解皆字上聲呼)</span>。</p>
<p>肌肉<span class='note-inline'>(几宜反考聲皮內肉也字書肉中脂也從肉几聲也)</span>。</p>
<p>髓腦<span class='note-inline'>(雖[此/束]反說文骨中脂也下奴倒反文字集略云頭中實也)</span>。</p>
<p>裓上<span class='note-inline'>(絙剋反字書衣襟也)</span>。</p>
<p>緤裹<span class='note-inline'>(徒叶反西國布名也經文作疊非也下音果顧野王云苞也說文纏裹也)</span>。</p>
<p>和羅<span class='note-inline'>(梵語也唐言威德也)</span>。</p>
<p>羸瘦<span class='note-inline'>(力追反杜注左傳羸弱也賈注國語病也許慎注淮南子劣也廣雅極也說文瘦也從羊[嬴-女]力禾反聲也下色枯反考聲小也羸也減也說文癯也音衢少肉也從疒女厄反叜桑苟反聲也今通作瘦變體訛也)</span>。</p>
<p>療瘡<span class='note-inline'>(傷灼反蒼頡篇病消療也說文亦音療字今不與此音相應故不取)</span>。</p>
<p>疽病<span class='note-inline'>(鏘餘反久㿈為疽也)</span>。</p>
<p>一蟲<span class='note-inline'>(逐融反)</span>。</p>
<p>齎來<span class='note-inline'>(精奚反顧野王持也說文持遺也正作齎從貝齊聲也廣雅齎送也下來字從二人今作來訛也)</span>。</p>
<p>得瘳<span class='note-inline'>(勅留反孔注尚書差也詩傳云愈也)</span>。</p>
<p>錠光<span class='note-inline'>(音定前劫中佛名也)</span>。</p>
<p>僉然<span class='note-inline'>(七廉反考聲皆也眾也)</span>。</p>
<p>鵠鴈<span class='note-inline'>(上紅穀反下顏諫反水鳥也亦名隨陽鳥也)</span>。</p>
<p>赤[此/束]<span class='note-inline'>(貲髓反鳥喙也吁衛反從此束七賜反聲也今經文從束訛也)</span>。</p>
<p>鵶音<span class='note-inline'>(烏加反或作鴉烏之類也形小而喙足皆赤)</span>。</p>
<p>鵾鷄<span class='note-inline'>(古混反下經奚反顧野王曰鵾鷄似鶴鵛而大也)</span>。</p>
<p>麋鹿<span class='note-inline'>(美悲反說文鹿屬也下力木反說文狩也象角支四足形鳥鹿足皆似匕故從二匕周公時訓注云鹿居山林陽狩也故五月感一陰而角解也麋居川澤陰狩也故十一月感一陽而角解今經文作麑非也五奚反狻蘇官反麑師子也為前文已有師子不合更說狻麑必知錯也誤書麋為麑字也)</span>。</p>
<p>跛蹇<span class='note-inline'>(博可反周易跛能履不足以與行顧野王曰跛蹇也或作被下居偃反說文蹇跛也從足從謇省聲)</span>。</p>
</div>
<div class='div-other'><a id='mulu460' />
<p class='h2'>大寶積經卷第九</p><p>崎嶇<span class='note-inline'>(丘基反下曲隅反廣雅崎嶇傾側也埤蒼云不安也經云無崎嶇之語委曲之辭)</span>。</p>
<p>俳說<span class='note-inline'>(白埋反樂人戲笑也下說如字或音商穢反也)</span>。</p>
<p>堅鞭<span class='note-inline'>(吾更反考聲堅也或作硬俗用字也)</span>。</p>
<p>恣訑<span class='note-inline'>(茲四反下徒何反正作詑詑欺也)</span>。</p>
<p>覆蔽<span class='note-inline'>(芳務反鄭注禮記蓋也下邊袂反彌閇反韻英蔽掩也考聲障也)</span>。</p>
<p>不嬈<span class='note-inline'>(奴鳥反考聲相戲弄也說文作嬲也)</span>。</p>
<p>愁憒<span class='note-inline'>(古外反韻英心亂也從心貴省聲也有音會者非也)</span>。</p>
<p>筋骨<span class='note-inline'>(薑銀反說文肉之力也從竹從肉從力經中從草作筋非也)</span>。</p>
<p>慌忽<span class='note-inline'>(荒廣反或作愰同慌忽神亂失志貌)</span>。</p>
<p>量度<span class='note-inline'>(上音良下唐洛反)</span>。</p>
<p>觚有<span class='note-inline'>(古胡反錯用字也觚者禮器也非經意正體從木作橭經說一樹橭有五枝韻詮云橭者木枝四垂布也從木辜音姑聲也)</span>。</p>
<p>如砥掌<span class='note-inline'>(上音止孔注尚書砥細於礪皆磨石也砥掌喻平也)</span>。</p>
<p>荊棘<span class='note-inline'>(薑迎反下居力反左傳班荊相與食顧野王楚木也廣雅棘藏也說文似棗而瘦叢生也)</span>。</p>
<p>綩綖<span class='note-inline'>(於遠反下以旃反假借字也若取字義即乖經意案綩綖地褥也即舞筵也俗呼為地衣毛錦是也)</span>。</p>
<p>鬉尾<span class='note-inline'>(總東反作[髟/公/心]馬項上長毛也韻詮馬鼠也力葉反經文作髦非也音毛詩傳髦俊也選也非經意)</span>。</p>
<p>欄楯<span class='note-inline'>(勒單反下述潤反說文欄檻也咸鑒反王注楚辭縱曰欄橫曰楯楯間子曰櫺音零子俗呼為鉤欄)</span>。</p>
<p>深塹<span class='note-inline'>(七焰反說文塹坑也從土斬聲也考聲云長坑也韻英小坑也或云壕坑玉篇云城池為塹或作壍)</span>。</p>
<p>寶縵<span class='note-inline'>(上寶字從宀音綿從王從缶甫苟反從貝下莫半反正從巾作幔帷也經文從糸覓音作縵乃無文繒也非帷幔之也)</span>。</p>
<p>棄捐<span class='note-inline'>(悅娟反音與緣同說文棄也從手肙决緣反省聲也)</span>。</p>
<p>寶㼤<span class='note-inline'>(牽結反埤蒼㼤受一㪷北燕人謂瓶為㼤大瓶也)</span>。</p>
<p>擣香<span class='note-inline'>(多老反末香也古人語朴故云擣香也)</span>。</p>
<p>阿釁<span class='note-inline'>(虛靳反薑鎮反杜注左傳釁罪也考聲瑕隙也經文作舋訛謬也或作[(一/血)*半]古字也靳音斤震反)</span>。</p>
<p>樓由<span class='note-inline'>(亦名樓至皆梵語訛也即賢劫中菩薩最後成佛者是也經自解云樓由晉言涕泣即密迹金剛也)</span>。</p>
<p>質樸<span class='note-inline'>(普剝反考聲凡物未彫刻曰樸經作朴俗字也)</span>。</p>
</div>
<div class='div-other'><a id='mulu461' />
<p class='h2'>寶積經第十卷</p><p>間關<span class='note-inline'>(上皆顏反下古頑反如前第二卷末已具釋)</span>。</p>
<p>度知<span class='note-inline'>(唐洛反考聲云度量)</span>。</p>
<p>鉤鎖<span class='note-inline'>(如第八卷初具釋)</span>。</p>
<p>鏗然<span class='note-inline'>(口耕反字書云金聲)</span>。</p>
<p>舉著<span class='note-inline'>(說文舉字從手與聲也居語反下猪略反從草從者經從目作著非也)</span>。</p>
<p>麤獷<span class='note-inline'>(倉胡反說文從三鹿今省作麤下虢猛反集訓獷惡也說文從犬廣聲也)</span>。</p>
<p>肩臂<span class='note-inline'>(上音堅經從戶從月作肩非也說文肩髆也從肉象形下卑寐反彌裨反說文腕後肘前從肉辟聲也)</span>。</p>
<p>膝腨<span class='note-inline'>([(└@口)/目]逸反正從卪音節作膝今通云膝從肉桼音七聲也下船耎反而兖反古今正字作[跳-兆+專]說文足䠊膓也從肉耑音端省聲)</span>。</p>
<p>跏趺<span class='note-inline'>(上音加下甫無反具如音義大般若能斷金剛分中已釋)</span>。</p>
<p>諸仞<span class='note-inline'>(音刃考聲云度深曰仞孔注尚書八尺曰仞包咸注論語七尺曰仞說文申臂一尋曰仞)</span>。</p>
<p>迴遠<span class='note-inline'>(熒頴反從辵丑略反回聲也戶頴反經文從向作逈非也)</span>。</p>
<p>從此已下有諸天真言二十五道古人譯為漢語訛失聖意文句蹇澀讀誦甚難今欲再翻為闕梵夾難為詳定且依經本以俟後賢。</p>
<p>于闐<span class='note-inline'>(田練反大唐西域記譯云瞿薩旦那國唐言地乳諸故謂之豁旦印度謂之屈丹舊曰于闐皆訛也案此國令即貫屬安西四鎮之城此其一鎮也於彼城中有毘沙門天神廟七層木樓神居樓上甚有靈驗其國界有牛頭山天神時來棲宅此山山有玉河河中往往漂流美玉彼國王常採遠來貢獻東去長安一萬二千餘里)</span>。</p>
</div>
<p class='juan'>一切經音義卷第十一</p></div>
</div><!-- end of div[@id='body'] -->
</body></html>