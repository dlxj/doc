<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=UTF-8" />
  <title>一切經音義</title>
  <link rel="stylesheet" type="text/css" href="../cbeta.css" />
</head>
<body>
<div id='body'>

<p class='juan'><a id='mulu1444' />一切經音義卷第三十三</p><p class="byline">翻經沙門慧琳撰</p>
<div class='div-other'>
<ul>
<li><p style="margin-left:1em">大乘造像功德經二卷　慧琳</p>
<p style="margin-left:1em">六度集經八卷　玄應</p>
<p style="margin-left:1em">太子須大拏經一卷　玄應</p>
<p style="margin-left:1em">九色鹿經一卷　慧琳</p>
<p style="margin-left:1em">菩薩睒子經一卷　玄應</p>
<p style="margin-left:1em">睒子經一卷　慧琳</p>
<p style="margin-left:1em">太子墓魄經一卷　玄應</p>
<p style="margin-left:1em">太子沐魄經一卷　慧琳</p>
<p style="margin-left:1em">無字寶篋經一卷　慧琳</p>
<p style="margin-left:1em">大乘離文字經一卷　慧琳</p>
<p style="margin-left:1em">大乘遍照光明經一卷　無</p>
<p style="margin-left:1em">老女人經一卷　慧琳</p>
<p style="margin-left:1em">老母經一卷　慧琳</p>
<p style="margin-left:1em">老母六英經一卷　慧琳</p>
<p style="margin-left:1em">德護長者經一卷　玄應</p>
<p style="margin-left:1em">月光童子經一卷　玄應</p>
<p style="margin-left:1em">申日兒經一卷　慧琳</p>
<p style="margin-left:1em">長者子制經一卷　慧琳</p>
<p style="margin-left:1em">菩薩逝經一卷　慧琳</p>
<p style="margin-left:1em">逝童子經一卷　慧琳</p>
<p style="margin-left:1em">文殊問菩提經一卷　慧琳</p>
<p style="margin-left:1em">伽耶山頂經一卷　慧琳</p>
<p style="margin-left:1em">象頭精舍經一卷　慧琳</p>
<p style="margin-left:1em">大乘伽耶山頂經一卷　慧琳</p>
<p style="margin-left:1em">犢子經一卷　慧琳</p>
<p style="margin-left:1em">乳光佛經一卷　慧琳</p>
<p style="margin-left:1em">無垢賢女經一卷　慧琳</p>
<p style="margin-left:1em">腹中女聽經一卷　慧琳</p>
<p style="margin-left:1em">未曾有經一卷　慧琳</p>
<p style="margin-left:1em">甚希有經一卷　慧琳</p>
<p style="margin-left:1em">轉女身經一卷　慧琳</p>
<p style="margin-left:1em">無上依經二卷　慧琳</p>
<p style="margin-left:1em">決定總持經一卷　慧琳</p>
<p style="margin-left:1em">謗佛經一卷　慧琳</p>
<p style="margin-left:1em">寶積三昧經一卷　慧琳</p>
<p style="margin-left:2em">右三十五經四十四卷同此卷音。</p>
</li>
</ul></div>
<div class='div-other'><a id='mulu1445' />
<p class='h1'>佛說大乘造像功德經上卷</p><p class="byline">慧琳音</p>
<div class='div-other'><a id='mulu1446' /><p>殞墜<span class='note-inline'>(上筠菌反下椎類反聲類云殞沒也隕墜落也孔註尚書云若墜㴱泉也說文從歺員聲或從阜作隕不取歺音殘墜文字典說云墜從高落下也從阜遂省聲㒸音遂或作隊也)</span>。</p>
<p>黯如<span class='note-inline'>(上鴨檻反王肅註家語云黯黑貌也說文黯㴱黑貌也從黑音聲也)</span>。</p>
<p>瞬頃<span class='note-inline'>(上輸閏反呂氏春秋云萬世猶一瞬者是也說文瞬謂開闔目數搖也從目舜聲或從寅作瞚)</span>。</p>
<p>旭日<span class='note-inline'>(上吁玉反毛詩傳曰旭謂日始出大昕之時也說文旭日且出貌也從日九聲)</span>。</p>
<p>繽紛<span class='note-inline'>(上匹賓反下忿文反前彌勒下生成佛經已釋訖也)</span>。</p>
<p>雲[目*壹]<span class='note-inline'>(下繄計反爾推云陰而風為壹也毛詩云日有曀是也說文從日壹聲繄音[目*壹]兮反)</span>。</p>
</div>
<div class='div-other'><a id='mulu1447' />
<p class='h2'>下卷</p><p>繪飾<span class='note-inline'>(上迴外反孔注尚書云繪者會五綵繡也鄭注論語云繪畫文也說文從糸會聲經從貴作繢音逵位反織餘[糸*系]也非經義也下昇織反考聲云裝飾也文字典說云修飾也從飤巾聲飤音似也)</span>。</p>
<p>盲眇<span class='note-inline'>(上莫耕反說文目無眸子曰盲從目亡聲眸音牟下綿小反周易曰眇能視不足以與明也說文目小也從目少聲也)</span>。</p>
<p>聾聵<span class='note-inline'>(上祿東反左<span class='corr'>傳</span>云耳不聽五聲之和為聾蒼頡篇云聾謂耳不聞也說文亦無聞也從耳龍聲下頑恠反國語云聾聵不可使聽也賈注云生聾曰聵文字典說從耳貴聲也)</span>。</p>
<p>喎斜<span class='note-inline'>(上苦乖反又音誇考聲云喎曰偏戾也說文從口咼聲也咼音[宋-木+原]也)</span>。</p>
<p>皴歰<span class='note-inline'>(上七旬反埤蒼云皴[片*皮]也郭注山海經云皵謂皮皴也古今正字從皮俊省聲下參立反前樂瓔珞莊嚴經已釋)</span>。</p>
<p>瘤癭<span class='note-inline'>(上音留顧野王云廇謂腫結不潰散也列女傳云齊有宿瘤女是也下瓔郢反說文頸腫也並從疒留嬰皆聲)</span>。</p>
<p>傴僂<span class='note-inline'>(上紆禹反下力主反前大威燈光仙人問疑經已釋)</span>。</p>
<p>斑駁<span class='note-inline'>(上八蠻反下邦邈反漢書云白黑合雜謂之駁說文駁不純色也從馬爻聲爻音効交反經從交作駮俗字也)</span>。</p>
<p>癵跛<span class='note-inline'>(上劣袁反聲類云癵病也考聲云手足病也說文從疒臠聲下波可反考聲跛蹇也說文行不正也從足從波省聲)</span>。</p>
<p>傭長<span class='note-inline'>(上寵龍反毛詩傳曰傭均也郭注爾雅云傭謂齊等也說文庸均直也從人庸聲)</span>。</p>
<p>癀瘧<span class='note-inline'>(上[禾*(竺-二+隻)]光反考聲云癀病也下仰略反周禮秋時有瘧寒疾也月令云寒熱不節人多瘧疾文字典說云虐寒熱疾也從疒從虐虐亦瘧也)</span>。</p>
<p>癈瘕<span class='note-inline'>(上甫吠反鄭注禮記云癈謂癈於人事也說文癈固疾也從疒發聲下赫加反鄭箋毛詩云瘕病也郭注山海經云瘕肺病也說文從疒叚聲也)</span>。</p>
<p>痿躄<span class='note-inline'>(上委歸反鄭注禮記云痿黃病蒼頡篇云痿不能行也說文痺也從疒委聲或從歺作[(餐-食)-又+委]歺音殘下并亦反顧野王云躄謂足偏枯不能行也說文躄謂人不能行也從足辟聲考聲或從止作[辟/止]亦通也)</span>。</p>
<p>迸石<span class='note-inline'>(上擘孟反埤蒼云迸散走也說文迸散也從辵并聲也辵音丑略反考聲從足作跰亦同用也)</span>。</p>
<p>頑鈍<span class='note-inline'>(上五關反下䐁嫰反左傳云心不測德義之經曰頑廣雅云頑亦鈍也蒼頡篇云鈍頑也淮南子云鈍識見闇濁也說文頑從頁元聲鈍從金屯聲也)</span>。</p>
</div></div>
<div class='div-other'><a id='mulu1448' />
<p class='h1'>六度集經第一卷</p><p class="byline">玄應音</p>
<div class='div-other'><a id='mulu1449' /><p>眾祐<span class='note-inline'>(干救反世尊號也言有眾德自祐也祐猶助也梵言婆伽婆正言薄伽梵也)</span>。</p>
<p>瘡瘳<span class='note-inline'>(勅流反尚書王翌日乃瘳瘳猶差也愈也)</span>。</p>
<p>貧寠<span class='note-inline'>(瞿矩反詩云終寠且貧傳曰寠者無禮也字書寠空也三蒼無財備禮曰寠)</span>。</p>
<p>鱣魚<span class='note-inline'>(古今䱳同知連反大黃魚也口在頷下大者長二三丈也)</span>。</p>
<p>溝港<span class='note-inline'>(古項反謂須陀洹也此言入流或言至流今言溝港者取其流水處也)</span>。</p>
<p>頻來<span class='note-inline'>(此應誤冝作頓來也)</span>。</p>
<p>侻憶<span class='note-inline'>(他活反廣疋侻可也)</span>。</p>
<p>窠藪<span class='note-inline'>(聲類作薖同口和反字書窠巢也經文作[雨/果]誤也)</span>。</p>
<p>德韜<span class='note-inline'>(土勞反鞱藏也說文劒衣也)</span>。</p>
<p>毒鴆<span class='note-inline'>(下除禁反大如雕紫綠色長頸赤喙食虵其羽以畫酒飲之即死也)</span>。</p>
<p>蕃屏<span class='note-inline'>(府袁反蒼頡篇蕃蔽也屏牆也藩蘺也周禮九州之外為藩國)</span>。</p>
<p>灼熱<span class='note-inline'>(之若反廣疋灼熱也灼灼明也)</span>。</p>
</div>
<div class='div-other'><a id='mulu1450' />
<p class='h2'>第二卷</p><p>遁邁<span class='note-inline'>(又作遯同徒頓反廣雅遁避也遁去也說文遁遷也亦退還也隱也下莫介反廣雅邁往也說文遠行也)</span>。</p>
<p>無恙<span class='note-inline'>(餘向反爾雅恙憂也郭璞曰今人謂無恙無憂也)</span>。</p>
<p>噢咿<span class='note-inline'>(於六反下於祇反埤蒼內悲也亦痛念之聲經文作哊喐二形非也)</span>。</p>
<p>㖑言<span class='note-inline'>(呼戒反韻集云㖑呵也蒼頡篇云訓詁作欵恚聲也通俗文作䛥大語也猶㖑咄喚㖑皆是也)</span>。</p>
<p>斃鬼<span class='note-inline'>(說文亦弊字同脾世反弊仆也頓也斷也)</span>。</p>
<p>非跖<span class='note-inline'>(之石反說文足下也今皆作蹠)</span>。</p>
<p>聒耳<span class='note-inline'>(公活反讙聒也蒼頡篇擾亂耳孔也廣雅云聒驚也)</span>。</p>
<p>鞅掌<span class='note-inline'>(於兩反詩云王事鞅掌傳曰失容也箋云鞅荷也謂捧之也負荷捧持也趍走失遽失容儀也)</span>。</p>
<p>訣辭<span class='note-inline'>(古穴反通俗文與死者別謂之訣字略云訣絕也)</span>。</p>
<p>德徽<span class='note-inline'>(虛歸反爾雅徽善也尚書眘徽五典王肅曰徽美也)</span>。</p>
<p>憧憧<span class='note-inline'>(昌恭反說文憧憧意不定也廣雅憧憧往來也字從童經文從心從重作[怡-台+重]此字與憧不同說文[怡-台+重]遲也[怡-台+重]非此義也)</span>。</p>
<p>湩流<span class='note-inline'>(竹用反通俗文乳什曰湩今江南亦呼乳為湩也)</span>。</p>
<p>砰然<span class='note-inline'>(又作并同披萠反字書碎大聲也)</span>。</p>
<p>授啖<span class='note-inline'>(又作噉同達濫達敢二反廣疋啖食也說文啖噍也亦啖與也)</span>。</p>
<p>巉巖<span class='note-inline'>(仕街反廣疋巉巖高也亦山間崎險阻也經文作岑仕金反岑崟高也)</span>。</p>
<p>孫勦<span class='note-inline'>(說文作[(魅-ㄙ)-未+堯]同仕交反便捷也廣疋[(魅-ㄙ)-未+堯]捷也聲類[(魅-ㄙ)-未+堯]疾也經文作㑿非也)</span>。</p>
<p>戢藏<span class='note-inline'>(側立反說文藏兵器也戢歛也聚也)</span>。</p>
</div>
<div class='div-other'><a id='mulu1451' />
<p class='h2'>第三卷</p><p>惴惴<span class='note-inline'>(之睡反爾雅云惴惴懼也郭注云惴謂危懼也)</span>。</p>
<p>恰恰<span class='note-inline'>(苦洽反恰恰用心也)</span>。</p>
<p>行嬖<span class='note-inline'>(補詣反廣雅嬖親也謂親幸也嬖愛也謚法曰賤而得愛曰嬖釋名嬖卑也卑賤妄媚以色事人得幸者曰嬖也)</span>。</p>
<p>隕下<span class='note-inline'>(于愍反爾雅愪墜也謂墜落敗壞者也)</span>。</p>
</div>
<div class='div-other'><a id='mulu1452' />
<p class='h2'>第四卷</p><p>爼醢<span class='note-inline'>(上側呂反字書云肉几也下呼改反爾雅云肉謂之醢郭注曰即肉醬是也)</span>。</p>
<p>饕餮<span class='note-inline'>(古文䬢叨二字同討高反下又作飢同天結反說文貪也又貪財曰饕貪食曰餮也)</span>。</p>
<p>嬖妾<span class='note-inline'>(前第三卷釋訖經文從艸作孽非也)</span>。</p>
<p>糅毒<span class='note-inline'>(古文粈䏔二形同而救反通俗文肴雜曰糅也)</span>。</p>
<p>熇即<span class='note-inline'>(許酷反埤蒼熱皃也熇熇赤熾盛也)</span>。</p>
<p>仇憾<span class='note-inline'>(古文述同音舊牛反爾雅云仇讎疋也怨偶曰仇下胡闇反小爾雅云憾積恨也)</span>。</p>
<p>眾噪<span class='note-inline'>(先到反說文鳥群鳴也)</span>。</p>
<p>森然<span class='note-inline'>(所金反說文多木長貌也)</span>。</p>
<p>[竺-二+淠]上<span class='note-inline'>(敗佳反方言[簿-尃+卑]謂之筏南方名[簿-尃+卑]北人名筏也)</span>。</p>
<p>真諺<span class='note-inline'>(宜箭反說文傳言也俗語也真猶實也言了達真言俗語也經文從口作喭誤也)</span>。</p>
<p>懾驚<span class='note-inline'>(聲類作懾同止葉反廣雅懾懼也字書懾失常也說文心服也)</span>。</p>
<p>躇步<span class='note-inline'>(直於反說文躊躇猶豫也)</span>。</p>
<p>臂錕<span class='note-inline'>(下宜作琨又作瑻同音孤魂反)</span>。</p>
<p>嗷嗷<span class='note-inline'>(又作嗸同五高反說文眾口愁也詩云哀鳴嗸嗸傳曰來得安集嗸嗸然也)</span>。</p>
<p>磔著<span class='note-inline'>(古文㡯同竹格反廣雅磔張也漢書景紀中二年改磔曰棄市)</span>。</p>
<p>指攉<span class='note-inline'>(苦學反說文攉毃擊也經文作确非此用也确音胡角反确薄地者也)</span>。</p>
<p>梓柟<span class='note-inline'>(音南爾疋柟梅樊光注云荊州曰梅楊州曰柟益州曰赤楩葉似豫章無子也)</span>。</p>
</div>
<div class='div-other'><a id='mulu1453' />
<p class='h2'>第五卷</p><p>伀伀<span class='note-inline'>(又作忪同燭容反方言佂伀惶遽也經文作憧非也)</span>。</p>
<p>邸閣<span class='note-inline'>(丁禮反蒼頡篇邸舍也說文屬國舍也)</span>。</p>
<p>股肱<span class='note-inline'>(又作骰同公戶反下又竹厷古文厶同古弘反說文股髀也脛本曰股廣雅臂謂之肱也)</span>。</p>
<p>仆地<span class='note-inline'>(蒲北反說文仆頓也謂前覆也)</span>。</p>
<p>喣沫<span class='note-inline'>(盱矩盱俱二反謂吹噓之也禮記煦嫗覆育也鄭玄曰以氣曰喣以體曰嫗盱音詡俱反)</span>。</p>
<p>施罛<span class='note-inline'>(古胡反爾雅云魚罟謂之罛也郭注云罛大網也)</span>。</p>
<p>剉之<span class='note-inline'>(千臥反剉猶斫也說文傷折也經文從手作挫辱之挫非也)</span>。</p>
<p>悁悒<span class='note-inline'>(於緣反聲類悁憂貌也說文愪忿也言膓中悁悒憤懣也)</span>。</p>
<p>馬蹟<span class='note-inline'>(又作跡迹二形同子亦反迹猶步遽也車轍馬跡也)</span>。</p>
<p>筰絕<span class='note-inline'>(今作窄同側格反笮猶壓也今謂笮出汁是也)</span>。</p>
</div>
<div class='div-other'><a id='mulu1454' />
<p class='h2'>第六卷</p><p>䥫鐓<span class='note-inline'>(徒對反說文鐓矛戟柲下銅也經文作錞市均反錞干樂器也錞非也用柲音府備反戟柄也)</span>。</p>
<p>蝘蜓<span class='note-inline'>(烏典反下徒典反說文守宮在壁曰蝘蜓在草曰蜥蝪經文作[虫*燕][殄/虫]非體)</span>。</p>
<p>訛病<span class='note-inline'>(又作譌吪二形同五和反詩云民之訛言箋云訛偽也謂詐偽也)</span>。</p>
<p>譴祟<span class='note-inline'>(棄戰反廣雅譴責也說文謫問也蒼頡篇譴訶也祟音私醉反神禍也)</span>。</p>
<p>暮習<span class='note-inline'>(尋立反謂慣習數為也經文作謵傷協丑協二反說文謵讋也聲類謂讋言不止也)</span>。</p>
<p>以賂<span class='note-inline'>(力故反詩云大賂南金傳曰賂遺也謂以物相謁請也)</span>。</p>
<p>蟘同<span class='note-inline'>(又作蚮蟘螣三形同徒得反爾疋食葉曰蟘經作䖭居援反方言蟘螬自關而東或謂之䖭屬䖭非此用也)</span>。</p>
<p>播鼗<span class='note-inline'>(又作鞀鞉鼓三形同徒高反鼗如鼓而小持其柄搖之者也旁還自擊山東謂之鞀牢)</span>。</p>
</div>
<div class='div-other'><a id='mulu1455' />
<p class='h2'>第七卷</p><p>足跖<span class='note-inline'>(之石反說文跖足下也今亦作蹠經文作蹠非正體也)</span>。</p>
<p>捻燮<span class='note-inline'>(奴協反下思協反揑也燮從火炎爕和也又熟也)</span>。</p>
<p>刳解<span class='note-inline'>(口孤反謂空其腹也說文刳判也方言刳[狂-王+(火/刀)]也蒼頡篇刳屠也[狂-王+(火/刀)]音剔)</span>。</p>
<p>建旐<span class='note-inline'>(治繞反爾雅緇廣充煏長尋旐周禮龜虵為旐縣鄙建旃鄭玄曰象其扜難避害也)</span>。</p>
<p>徼循<span class='note-inline'>(又作邀同古堯古<span class='corr'>弔</span>二反下又作巡同似遵反徼遮也循行也漢書音義曰所謂遊徼徼循以備盜賊也)</span>。</p>
<p>木梗<span class='note-inline'>(加杏反莊子土梗耳司馬彪曰土梗土人木梗亦木人耳土木相偶謂以物像人形皆曰偶耳)</span>。</p>
<p>鞬德<span class='note-inline'>(或言健陟正言建他歌譯云納也)</span>。</p>
<p>阿譚<span class='note-inline'>(徒南反)</span>。</p>
</div>
<div class='div-other'><a id='mulu1456' />
<p class='h2'>第八卷</p><p>頭[弓*莫]<span class='note-inline'>(先不音釋闕文也)</span>。</p>
<p>齔齒<span class='note-inline'>(初忍反毀齒曰齔說文男八月生齒八歲而為齔女七月生齒七歲而毀齒也字從齒匕聲)</span>。</p>
<p>拋鉢<span class='note-inline'>(普交反拋擲也埤蒼云拋擊也)</span>。</p>
<p>喟然<span class='note-inline'>(又作㕟同口愧口怪二反說文大息也論語云喟然歎曰何晏曰歎聲也)</span>。</p>
<p>蠣虫<span class='note-inline'>(力制反說文蚌屬也出海中人食之也)</span>。</p>
<p>曰喃<span class='note-inline'>(梵語轉輪聖王名也)</span>。</p>
<p>沆瀁<span class='note-inline'>(上河朗反下音養並上聲字楚辭云沆瀁而不可滯王逸注云沆瀁猶浩蕩大波濤也經文作洸洋音光羊並平聲字非此用也)</span>。</p>
<p>蹠翁<span class='note-inline'>(之石反蹠補也謂補履老翁也)</span>。</p>
<p>㤥焉<span class='note-inline'>(胡大反通俗患愁曰㤥㤥亦苦也㤥亦恨也)</span>。</p>
<p>㾓痛<span class='note-inline'>(烏玄反謂手足㾓疼也張揖雜字云痛癢㾓疼是也酸足是也經文作㾓亦同也)</span>。</p>
</div></div>
<div class='div-other'><a id='mulu1457' />
<p class='h1'>太子須大拏經</p><p class="byline">玄應音</p><p>檀特山<span class='note-inline'>(或言單多囉迦山或云檀陀山此譯云陰山也)</span>。</p>
<p>須大拏<span class='note-inline'>(女加反或言須達拏或云蘇陀沙拏此譯云善與亦言善施也)</span>。</p>
<p>蒼天<span class='note-inline'>(錯郎反爾雅春為蒼天注云萬物生蒼蒼然也)</span>。</p>
<p>愕然<span class='note-inline'>(字書或作咢同五各反愕驚也)</span>。</p>
<p>為幟<span class='note-inline'>(古文[巾*(土/心)]同尺志反幖也通俗文私記曰幟廣雅幟幡也墨子曰以為長丈五尺廣半幅曰幟也)</span>。</p>
<p>蜎蜚<span class='note-inline'>(一泉反字林蟲貌也動也下古書飛皆作蜚同甫韋反蜚謂蜚揚也)</span>。</p>
<p>嶔崟<span class='note-inline'>(去銜去吟二反下語銜宜金二反廣雅云嶔崟高也亦山阜之勢也)</span>。</p>
<p>嵯峨<span class='note-inline'>(才何反下我多反廣雅嵯峨高也楚辭注云山截蘗峻蔽曰為嵯峨者也)</span>。</p>
<p>三顀<span class='note-inline'>(直追反說文額出也今江南言顀頭胅額乃以顀為後枕高胅之名也經文作膇未見所出也)</span>。</p>
<p>脣䫂<span class='note-inline'>(丁可反廣雅䫂醜貌也經文作哆充爾丑亞二反非今用也)</span>。</p>
<p>凸髖<span class='note-inline'>(徒結反抱璞子作凸凸起也蒼頡篇作[穴/失]不平也經文作昳非體也下音寬埤蒼髖尻也說文髀上也)</span>。</p>
<p>下蛘<span class='note-inline'>(餘掌反說文搔蛘禮記蛘不敢搔是也字從虫今皆作癢近字也又作痒音似羊反病名也痒非字義也)</span>。</p>
<p>市井<span class='note-inline'>(子郢也周禮九夫為井方一里也白虎通曰因井為市故曰市井說文云八家一井象構幹形象壅形也)</span>。</p>
</div>
<div class='div-other'><a id='mulu1458' />
<p class='h1'>佛說九色鹿經</p><p class="byline">慧琳音</p><p>拂柄<span class='note-inline'>(上紛勿反毛詩傳云拂去也鄭注儀禮云拂拭也又注禮記云拂除塵也廣雅云拂亦除也說文拂擊也從手弗聲下兵命反字書云柄執也持也把也操也說文從木丙聲)</span>。</p>
<p>癩瘡<span class='note-inline'>(上來大反考聲云癩病也文字典說云惡疾也從疒賴聲或作癘下楚霜反說文瘡痍也從疒倉聲或作創今不取也)</span>。</p>
<p>踞其<span class='note-inline'>(居御反說文踞即蹲也從足居聲也)</span>。</p>
<p>嘖數<span class='note-inline'>(上爭格反廣雅噴怒也責讓也說文嘖大呼也從口責聲或從言作謮也)</span>。</p>
<p>羼提<span class='note-inline'>(察限反梵語)</span>。</p>
</div>
<div class='div-other'><a id='mulu1459' />
<p class='h1'>菩薩睒子經</p><p class="byline">玄應音</p><p>麋鹿<span class='note-inline'>(美悲反蒼頡篇云以冬至解角者說文鹿屬也)</span>。</p>
<p>傍偟<span class='note-inline'>(蒲光反下胡光反傍偟俳佪也)</span>。</p>
<p>礏礏<span class='note-inline'>(五合五闔二反埤蒼磼礏高貌也磼音才合反經文作儼儼非也)</span>。</p>
</div>
<div class='div-other'><a id='mulu1460' />
<p class='h1'>佛說睒子經</p><p class="byline">慧琳音</p><p>溝坑<span class='note-inline'>(上苟侯反說文水瀆廣四尺深四尺謂之溝也從水冓聲也下客庚反蒼頡篇云坑謂溝壑陷也古今正字坑墟也壍也從土亢聲也亢音康浪反)</span>。</p>
<p>熊羆<span class='note-inline'>(上許弓反說文似豕山居冬蟄舐其掌掌似人掌也古今正字從能從灬下彼眉反郭注爾雅云似熊而長頭高脚猛憨多力能拔木也說文如熊黃白色也從冈從熊憨音呼甘反)</span>。</p>
<p>蹈地<span class='note-inline'>(桃到反劉兆注穀梁云蹈履也廣雅蹈行也說文踐也從足舀聲舀音遙小反)</span>。</p>
<p>怖遽<span class='note-inline'>(渠御反杜注左傳云遽畏懼也考聲遽亦懼也說文從辵豦聲也經從心作懅非也辵音丑略反)</span>。</p>
<p>彷徉<span class='note-inline'>(上薄忙反下餘章反國語云屏營彷徉於山林之中也顧野王云彷徉猶俳佪也古今正字二字並從彳羊方皆聲也彷亦音房今不取也彳音丑尺反)</span>。</p>
<p>果蓏<span class='note-inline'>(下騾果反鄭注周禮云果桃李之屬也應邵注漢書云木實曰果草實曰蓏考聲云蓏蔓生之子瓜瓠之屬也文字典說云果實未熟不鬻於市象形果在水上也經文從艸作菓俗字也蓏說文從艸㼌聲㼌音庾也)</span>。</p>
<p>捫摸<span class='note-inline'>(上莫奔反下門傅反聲類云捫亦摸也郭注方言云摸謂撫循之也顧野王云摸[打-丁+索]也說文捫即撫持也循即摩也二字並從手門莫皆聲循音旬[打-丁+索]音乘作反)</span>。</p>
</div>
<div class='div-other'><a id='mulu1461' />
<p class='h1'>太子墓魄經</p><p class="byline">玄應音</p><p>襲續<span class='note-inline'>(古文戮同辭立反襲受也廣雅襲及也亦合也仍也)</span>。</p>
<p>故質<span class='note-inline'>(之逸反太玄經受質所疑宋忠曰質問也廣雅質亦問也謹也定也)</span>。</p>
<p>矇聵<span class='note-inline'>(上莫公反有眸子而無見曰矇下五怪反生而即聾曰聵聵亦無知也)</span>。</p>
<p>空刓<span class='note-inline'>(又作因同五桓反廣雅云刓斷也楚辭刓方以為圓王逸曰刓削也)</span>。</p>
<p>噢咿<span class='note-inline'>(於六反下於祇反埤蒼內悲也又痛念之聲也經文作哊郁喐三形並非正體也)</span>。</p>
<p>驂駕<span class='note-inline'>(匆含反說文駕三馬也居右而驂乘備非常也驂旁馬曰騑騑音妃也)</span>。</p>
<p>顉頭<span class='note-inline'>(牛感反說文低頭也廣雅顉搖也謂搖其頭也今江南謂領納搖頭為傪顉亦謂笑人為顉酌傪音蘇感反)</span>。</p>
<p>選耎<span class='note-inline'>(而兗反案選耎猶須臾也呂氏云少選俗謂之選耎言推託不肯為也經文或作選蝡或作潠濡非也)</span>。</p>
<p>忸怩<span class='note-inline'>(又作恧同女竹反下女胝反通俗文慙耻謂之忸怩也上)</span>。</p>
<p>纔有<span class='note-inline'>(在哉反廣雅云纔暫也東觀漢記僅也不久也)</span>。</p>
<p>何訾<span class='note-inline'>(又作訾同子移反訾量也思也經作貲貲財之貲非體也)</span>。</p>
</div>
<div class='div-other'><a id='mulu1462' />
<p class='h1'>佛說太子沐魄經</p><p class="byline">慧琳音</p><p>生埋<span class='note-inline'>(下買排反字書埋藏也考聲云埋沒也說文從土里聲或作薶)</span>。</p>
<p>作城<span class='note-inline'>(石征反說文城所以盛民也從土成聲經文從感非也)</span>。</p>
<p>儲資<span class='note-inline'>(直驢反考聲儲積也桂苑珠藂云儲謂蓄物以為備也說文從人諸聲也)</span>。</p>
<p>夗轉<span class='note-inline'>(冤阮反說文夗轉猶臥也從夕從卪從車作䡝非也卪音節也)</span>。</p>
<p>轢我<span class='note-inline'>(零的反說文車所踐也從車樂聲也經文作僻我考聲云僻偏也說文僻避也毛詩云僻從旁牽也非經義乖也僻音匹尺反)</span>。</p>
<p>虎賁<span class='note-inline'>(上呼古反下博門反孔注尚書云虎賁勇士稱也若虎賁戰言其猛也周禮云族賁氏掌執戈者夾王車而趍是也說文虎從虍虎足似人足象形字也虍音呼經文從巾作虎非也賁從貝卉聲卉音諱也)</span>。</p>
<p>走獸<span class='note-inline'>(收呪反爾疋云四足而毛謂之獸蒼頡篇云獸走者也廣雅云獸守也經文從犬作狩鄭注周禮云冬田為狩郭注爾雅云放火燒草亦曰狩非經義)</span>。</p>
<p>烝煮<span class='note-inline'>(上之仍反說文烝謂火氣上行也從火氶聲也經從艸作蒸誤也下諸汝反說文煮猶烹也濩也從火者聲經從水作[泳-永+(者/火)]非也)</span>。</p>
</div>
<div class='div-other'><a id='mulu1463' />
<p class='h1'>無字寶篋經</p><p class="byline">慧琳音</p><p>慙愧<span class='note-inline'>(雜甘反尚書云惟有慙德說文慙亦愧也從心斬聲或作慚慚音蠶感反非經義也)</span>。</p>
</div>
<div class='div-other'><a id='mulu1464' />
<p class='h1'>大乘離文字普光明藏經</p><p class="byline">慧琳音</p><p>如爓<span class='note-inline'>(葉壍反考聲云火光貌也說文火爓也從火閻聲經文作焰俗字壍音妾艷反)</span>。</p>
</div>
<div class='div-other'><a id='mulu1465' />
<p class='h1'>大乘遍照光明藏無字法門經<span class='note-inline'>(無字可音訓)</span></p></div>
<div class='div-other'><a id='mulu1466' />
<p class='h1'>佛說老女人經</p><p class="byline">慧琳音</p><p>痛蛘<span class='note-inline'>(羊掌反考聲云蛘痛之微也禮記云蛘不敢搔也鄭注孝經云抑搔癢痛是也說文蛘搔也從虫羊聲文字集略或作癢韻略作痒也)</span>。</p>
<p>相揩<span class='note-inline'>(客皆反廣雅云揩摩也說文從手皆聲也)</span>。</p>
<p>有[壴*桑]<span class='note-inline'>(乘朗反考聲云鼓匡也字書鼓材也說文從壴桑聲壴音胡也)</span>。</p>
<p>枹打鼓<span class='note-inline'>(上附無反顧野王云枹鼓椎也說文擊鼓柄也從木包聲也經從孚作桴桴音孚論語云大曰筏小曰桴非經義也下孤五反鼓考聲正體鼓字說文從豈從支象旗手擊之也經中從皮作皷俗字非也豈音誅屢反攴音普卜)</span>。</p>
<p>羸老<span class='note-inline'>(累危反前第一義法勝經已釋)</span>。</p>
</div>
<div class='div-other'><a id='mulu1467' />
<p class='h1'>佛說老母經</p><p class="byline">慧琳音</p><p>相鑽<span class='note-inline'>(下祖鸞反顧野王云鑽謂鐫鑿也說文所以穿也從金贊聲也)</span>。</p>
<p>捶鼓<span class='note-inline'>(隹鬼反說文捶以杖擊也從手垂聲也)</span>。</p>
<p>禽獸<span class='note-inline'>(及今反白虎通云禽者鳥獸之總名也爾雅云二足而弜曰禽說文頭象形從禸今聲禽离兇頭相似也經文從犬作[狂-王+禽]非也禸音柔帚反)</span>。</p>
</div>
<div class='div-other'><a id='mulu1468' />
<p class='h1'>佛說老母女六英經</p><p class="byline">慧琳音</p><p>惸惸<span class='note-inline'>(葵營反孔注尚書曰[惸-子+(首-目+ㄎ)]單也謂無兄弟曰[惸-子+(首-目+ㄎ)]也無子曰獨字書云焭焭無所依是也或從耳作煢文字典說云惸字從兮從子作惸誤也)</span>。</p>
<p>從燧<span class='note-inline'>(音遂杜注左傳云燧取火者也許叔重注淮南子云燧五石之銅精圓以仰曰則得火考聲云燧者今之火鏡也圓徑二寸許皆有文靣窊照日以艾承之便得火文字典說從火遂聲說文或從金作鐆考聲或從車作䡵窊音烏蝸反)</span>。</p>
<p>檛鼓<span class='note-inline'>(上陟蝸反聲類云檛棰也考聲檛擊也文字典說從木過聲說文從竹作[竺-二+(乃/木)])</span>。</p>
</div>
<div class='div-other'><a id='mulu1469' />
<p class='h1'>德護長者經上卷</p><p class="byline">玄應音</p>
<div class='div-other'><a id='mulu1470' /><p>漏泄<span class='note-inline'>(思列反廣雅泄溢也泄亦漏也亦發也)</span>。</p>
</div>
<div class='div-other'><a id='mulu1471' />
<p class='h2'>下卷</p><p>門閫<span class='note-inline'>(又作梱同苦本反三蒼閫門限也)</span>。</p>
<p>廡廊<span class='note-inline'>(<span class='corr'>籀</span>文作廡同亾禹反說文堂下周屋也廊亦屋)</span>。</p>
<p>紇多<span class='note-inline'>(胡沒反)</span>。</p>
<p>毘桎<span class='note-inline'>(知栗反皆神名也)</span>。</p>
<p>脂那<span class='note-inline'>(唐國名也或言震旦或云真丹神州之總名也)</span>。</p>
</div></div>
<div class='div-other'><a id='mulu1472' />
<p class='h1'>月光童子經</p><p class="byline">玄應音</p><p>巳索<span class='note-inline'>(所挌反蒼頡解詁索盡也又亦㑥也)</span>。</p>
<p>翳曰<span class='note-inline'>(於計反廣雅翳掩也方言翳掩也)</span>。</p>
<p>滔天<span class='note-inline'>(討高反尚書云浩浩滔天孔注云滔漫也言水盛大若漫天也)</span>。</p>
<p>鷙鳥<span class='note-inline'>(脂利反猛鳥也廣雅鷙執也謂能執服眾鳥也鳥之勇銳者曰鷙鷹鸇之類也經文從虫作蟄音除立反虫獸蟄藏也蟄非此用也)</span>。</p>
<p>慴竄<span class='note-inline'>(古頰反爾疋慴懼也郭注云即恐懾也)</span>。</p>
<p>遁藏<span class='note-inline'>(又作遯遂二形同徒頓反廣雅遁避去也隱也)</span>。</p>
<p>蠅蠛<span class='note-inline'>(眠結反爾雅蠛蠓也郭注云小虫似蜹風春雨磑者也)</span>。</p>
<p>俾倪<span class='note-inline'>(或作䫌兒兩字又作㪏堄二形字林同普米反下五禮反俾倪傾側不正也)</span>。</p>
<p>叵我<span class='note-inline'>(普我反謂搖動不安也經文從足作[跳-兆+叵][跳-兆+我]或從山作[山*叵]峨並非也)</span>。</p>
<p>相[改-己+亭]<span class='note-inline'>(古文敞[敲-高+亭]楟三形今作打同音宅衡反謂[敲-高+亭]觸也)</span>。</p>
<p>緹幔<span class='note-inline'>(他禮反說文帛赤黃色也赤緹縓色也)</span>。</p>
<p>赤㭰<span class='note-inline'>(今作[口*束]同醉髓反廣雅㭰口也字書鳥喙也或作觜古作[此/一/巾]也)</span>。</p>
<p>霍然<span class='note-inline'>(呼郭反霍謂急疾之貌也經文作戄誤也)</span>。</p>
<p>探道<span class='note-inline'>(他含反爾雅探取也說文遠取曰探也)</span>。</p>
</div>
<div class='div-other'><a id='mulu1473' />
<p class='h1'>申日兒經<span class='note-inline'>(申日此曰首寂)</span></p><p class="byline">玄應音</p><p>無垠<span class='note-inline'>(又作泿同五巾反垠咢也說文地垠岸也)</span>。</p>
<p>拘耆<span class='note-inline'>(或言居枳羅鳥此云好聲鳥經文作[老/巴]誤也)</span>。</p>
<p>鶡鴨<span class='note-inline'>(胡葛反下又作鵪同竹甲反鶡似雉而大青色也)</span>。</p>
<p>洪炎<span class='note-inline'>(借音以贍反正字作焰又作焰光焰也)</span>。</p>
<p>亘然<span class='note-inline'>(歌鄧反亘猶恒也亘亦通也)</span>。</p>
</div>
<div class='div-other'><a id='mulu1474' />
<p class='h1'>佛說長者子制經一卷</p><p class="byline">慧琳音</p><p>匃食<span class='note-inline'>(上葛艾反說文匃乞也人亾財物則乞匃也從人從亾也經作丐俗)</span>。</p>
<p>高燥<span class='note-inline'>(下搔早反周易云水流濕火就燥說文燥乾也從火喿聲喿音騷到反也)</span>。</p>
<p>嬈我<span class='note-inline'>(奴鳥反說文嬈擾戲弄也從女堯聲)</span>。</p>
<p>蝡動<span class='note-inline'>(上閏尹反考聲無足曰蝡有足曰蟲淮南子云昆虫蝡動是也說文蝡亦動也從虫耎聲耎音而兖反經文作蝡非也)</span>。</p>
<p>刻鏤<span class='note-inline'>(上肯勒反下樓豆反爾雅云金謂之鏤木謂之刻郭璞注云皆謂治璞之名也考聲鏤錯也攻理金銀也杜注左傳云刻亦鏤也說文剛䥫可以刻鏤也刻從刀亥聲鏤從金婁聲也經文作鏤俗字也)</span>。</p>
</div>
<div class='div-other'><a id='mulu1475' />
<p class='h1'>佛說菩薩逝經一卷</p><p class="byline">慧琳音</p><p>嬈我<span class='note-inline'>(前長者子制經已釋訖)</span>。</p>
<p>蜎蜚<span class='note-inline'>(上一緣反毛詩云蜎蜎者蜀也傳曰蜀赤虫也說文從虫肙聲下肥味反杜注左傳云蜚蠜也郭注爾雅云蜚即負盤臭虫也說文兩字並形聲字也)</span>。</p>
</div>
<div class='div-other'><a id='mulu1476' />
<p class='h1'>佛說逝童子經一卷</p><p class="byline">慧琳音</p><p>帔袈裟<span class='note-inline'>(上音丕顧野王云帔謂帔之於背上也王注楚辭云在背曰帔也說文從巾皮聲經從衣作被亦通借音用也)</span>。</p>
</div>
<div class='div-other'><a id='mulu1477' />
<p class='h1'>文殊師利問菩提經一卷</p><p class="byline">慧琳音</p><p>重擔<span class='note-inline'>(上躅隴反下耽濫反也前第一義法勝經已釋訖也)</span>。</p>
<p>利鈍<span class='note-inline'>(突困反前大乘造像功德經已釋訖也)</span>。</p>
</div>
<div class='div-other'><a id='mulu1478' />
<p class='h1'>大乘伽耶山頂經一卷<span class='note-inline'>(菩提留志)</span></p><p class="byline">慧琳音</p><p>牆壁<span class='note-inline'>(匠羊反論語云夫子之牆數仞也孔注云七尺曰仞考工記云牆厚三尺也尚書云無敢逾垣牆顧野王云牆亦垣也說文從嗇爿聲爿音床嗇音色也或作墻又作廧亦作牆雖通用今並不取也)</span>。</p>
<p>時燄<span class='note-inline'>(閻漸反考聲火行微貌也孔注尚書云若火然燄燄尚微其所及焯然有次序不可絕也說文亦火微燄燄也從炎臽聲臽音陷也焯音章若反)</span>。</p>
<p>分析<span class='note-inline'>(星亦反孔注尚書云分析也聲類云析劈也說文破木也從木斤聲也經從手從片俗字也)</span>。</p>
<p>顧戀<span class='note-inline'>(古布反鄭箋毛詩云迴首曰顧顧猶視也又云顧念也廣雅云眷顧也說文云從頁雇聲頁音賢結反雇音同上經作顧俗也)</span>。</p>
</div>
<div class='div-other'><a id='mulu1479' />
<p class='h1'>佛說象頭精舍經一卷<span class='note-inline'>(後魏流支)</span></p><p class="byline">慧琳音</p><p>砂礫<span class='note-inline'>(零的反說文砂礫小石也從石樂聲經從水作沙亦通也)</span>。</p>
<p>係念<span class='note-inline'>(奚詣反考聲係謂思在心不忘也說文從人系聲系音奚計反)</span>。</p>
<p>莖稈<span class='note-inline'>(上幸耕反蒼頡篇云草本曰莖考聲竹曰箇木曰枚說文從草巠聲巠音工冷反也下乾懶反杜注左傳云稈槀也說文稈禾莖也從禾旱聲也或作䄨今不取經文從草作[卄/幹]說文[卄/幹]堇菜名也乖經義非也)</span>。</p>
</div>
<div class='div-other'><a id='mulu1480' />
<p class='h1'>大乘伽耶山頂經一卷<span class='note-inline'>(元魏流支)</span></p><p class="byline">慧琳音</p><p>辮髮<span class='note-inline'>(上駢沔反說文辮謂交織之也從糸辡聲辡音別免反經從扁作編誤也駢音蒲眠反沔音綿典反)</span>。</p>
<p>懈怠<span class='note-inline'>(上佳賣反下臺乃反前順權方便經上卷已釋訖也)</span>。</p>
<p>疲惓<span class='note-inline'>(上備悲反賈注國語云疲勞也廣雅云疲猶倦也說文從疒皮聲疒音女厄反惓或從人作倦)</span>。</p>
<p>奮迅<span class='note-inline'>(上分問反廣雅云奮振也舒也鄭注禮記云奮動也說文云奮翬猶飛也從奞在田上奞音雖)</span>。</p>
</div>
<div class='div-other'><a id='mulu1481' />
<p class='h1'>佛說犢子經</p><p class="byline">慧琳音</p><p>[穀-(一/禾)+羊]取<span class='note-inline'>(上鈎候反考聲[穀-(一/禾)+羊]取牛羊乳也正體[(圭/木)*殳]字說文或從子作㝅經從手作搆是搆擩識理不明也與經義乖也擩音奴關反)</span>。</p>
<p>憋惡<span class='note-inline'>(片蔑反考聲憋怤好嗔也方言憋亦惡也郭注云憋怤急性者也古今正字從心敝聲敝音毘袂反怤音敷也)</span>。</p>
<p>乳湩<span class='note-inline'>(冢隴反郭注穆天子傳云湩乳汁也今江南亦呼乳為湩說文乳汁也從水重聲隴音龍用反)</span>。</p>
</div>
<div class='div-other'><a id='mulu1482' />
<p class='h1'>佛說乳光佛經</p><p class="byline">慧琳音</p><p>牴蹋<span class='note-inline'>(上低禮反說文牴觸也從牛從氐氐亦聲也下談盍反說文踐蹋也從足[日/羽]聲[日/羽]音㙮也)</span>。</p>
<p>倩鄉<span class='note-inline'>(清性反考聲倩借也郭注方言云可假倩也顧野王云倩亦假也說文從人青聲)</span>。</p>
<p>謾抵<span class='note-inline'>(上滿盤反說文謾欺也從言曼聲曼音萬也下低禮反考聲抵扞也拒也說文從手氐氐亦聲也經從牛作牴牴是觸誤也)</span>。</p>
<p>蜎飛<span class='note-inline'>(上一緣反前菩薩逝經已釋訖也)</span>。</p>
</div>
<div class='div-other'><a id='mulu1483' />
<p class='h1'>無垢賢女經</p><p class="byline">玄應音</p><p>椑樓<span class='note-inline'>(臂彌反西國長者婦名也胎藏經作桿疑字誤也)</span>。</p>
</div>
<div class='div-other'><a id='mulu1484' />
<p class='h1'>腹中女聽經</p><p class="byline">慧琳音</p><p>倮形<span class='note-inline'>(華瓦反借音字也本音盧果反顧野王云倮脫衣露袒也說文倮亦脫衣露體也從人果聲或作裸又作躶或亦作臝字體稍多今依說文從人作倮餘皆不用也)</span>。</p>
<p>鵄鵂<span class='note-inline'>(上叱之反下音休也考聲及文字典說皆云鵂鵄怪鳥也察此鳥晝休夜飛說文鵂即鴟也鴟則鳶屬也古今正字二字並從鳥至休皆聲䲻或從氐作鴟今不取也)</span>。</p>
</div>
<div class='div-other'><a id='mulu1485' />
<p class='h1'>佛說未曾有經一卷</p><p class="byline">慧琳音</p><p>戶牖<span class='note-inline'>(下由<span class='corr'>酒</span>反說文穿壁以木為交牕也從片從戶甫聲所以見日也)</span>。</p>
<p>彫飾<span class='note-inline'>(上鳥聊反前彌勒下生成佛經已釋訖下升織反前造像功德經下卷釋訖也)</span>。</p>
<p>繖葢<span class='note-inline'>(上[珊*寸]懶反顧野王云繖即蓋也文字典說從糸散聲經從手作拌非也糸音覔也)</span>。</p>
<p>穬麥<span class='note-inline'>(上虢猛反字統云穀名有百總歸於五稷屬謂之穗穀豆屬謂之角穀麥屬謂之芒穀麻屬謂之樹穀案穬麥者即芒穀也考聲云穬穀之有芒者也說文從禾廣聲正作穬也經文從麥作[麩-夫+廣]是大麥也考聲亦云大麥也諸書字並無此字也)</span>。</p>
<p>樓櫓<span class='note-inline'>(上漏鈎反爾雅云陜而脩曲曰樓文字集略云樓城上守禦屋也古今正字從木婁聲下盧古反文字集略云櫓城上守禦者露無覆屋也說文從木魯聲婁音同上也)</span>。</p>
</div>
<div class='div-other'><a id='mulu1486' />
<p class='h1'>甚希有經</p><p class="byline">慧琳音</p><p>窣堵波<span class='note-inline'>(上孫骨反梵語塔也)</span>。</p>
<p>俱胝<span class='note-inline'>(下音知梵語也)</span>。</p>
<p>種殖<span class='note-inline'>(承職反杜注左傳云殖長也蒼頡篇殖息也種也多也廣雅殖立也殖積也說文從歺直聲歺音五割反)</span>。</p>
</div>
<div class='div-other'><a id='mulu1487' />
<p class='h1'>轉女身經<span class='note-inline'>(一名腹中女聽經)</span></p><p class="byline">慧琳音</p><p>阿泥盧豆<span class='note-inline'>(梵語也阿羅漢名也)</span>。</p>
<p>盲冥<span class='note-inline'>(上莫耕反前大乘造像經已釋下莫瓶反考聲云冥暗也說文冥幽也從日曰數十從六凡月十六日始虧漸幽暗也從冖會意字也冖音覓經文從宀從具作冥非也)</span>。</p>
<p>右脇<span class='note-inline'>(險劫反說文脇肚兩傍也從肉劦聲劦音叶從三力經從三刀作脇者非也)</span>。</p>
<p>為湏<span class='note-inline'>(粟瑜反案湏者蓮華中蓮臺四面花蘂湏牙也說文從頁從彡頁音賢結反彡音杉經文從髟作鬚非也髟音普彫反)</span>。</p>
<p>不望<span class='note-inline'>(冈方反左傳云非所敢望顧野王云望猶覬也說文從亾從夕從王案望者謂意所希望也覬音記也)</span>。</p>
<p>堅固鎧<span class='note-inline'>(開改反前順權方便經上卷中已釋訖也)</span>。</p>
<p>怯弱<span class='note-inline'>(上欠劫反考聲云劫怯愞也顧野王云怯畏劣也古今正字怯多畏也從心去聲愞音暖亂反下穰灼反孔注尚書云弱尫劣也考聲弱無力也說文撓也上象撓曲彡象毛氂弱撓弱物并故皆二撓音奴䈇反䈇謿棹反)</span>。</p>
<p>厭悔<span class='note-inline'>(於艷反考聲厭倦也苦也說文從厂猒聲厂音罕也)</span>。</p>
<p>無猒<span class='note-inline'>(伊閻反說文云犬甘肉無猒足故從肉從甘從犬經從目月作猒或從厂作厭皆誤也)</span>。</p>
<p>陿劣<span class='note-inline'>(上咸甲反顧野王云陿迫隘不廣大也說文隘從阜從夾作陜雖正體為與陜州字相亂故不取且依經文從匧作陿經文從犬作狹是狹習犬馬非此用也匧音謙叶反)</span>。</p>
<p>慳惜<span class='note-inline'>(苦閑反廣疋云[堅-土+革]堅也埤蒼云[堅-土+革]遴也[堅-土+革]正體字也古今正字從革臤聲臤音堅經從心作慳俗字也)</span>。</p>
<p>臭穢<span class='note-inline'>(上醜呪反說文云禽走臭而知其跡者犬也從犬從自自者古鼻字也象形也今俗從死作[自/((餐-食)-又+人)]非也下威衛反字書云穢不清潔也惡也說文從禾歲聲)</span>。</p>
<p>除[弁/土]<span class='note-inline'>(分問反廣疋云[弁/土]弃除之也說文弃掃除糞也從土[ㄙ/一/廾]聲也經從異作糞俗字非也[ㄙ/一/廾]音皮變反)</span>。</p>
<p>洟唾<span class='note-inline'>(上逸之反周易云齎咨涕洟也說文洟鼻液也從水夷聲也或音贊經文從水作涕說文云涕泣也非洟唾義也下土課反左傳云晉先軫不顧而唾是也說文口液也從口從垂聲也)</span>。</p>
<p>手捲<span class='note-inline'>(倦袁反毛詩傳云捲力也說文捲氣勢也從手卷聲)</span>。</p>
<p>擣藥<span class='note-inline'>(刀老反廣疋擣舂也說文擣築也從手壽聲或作捯亦作摀古文字也)</span>。</p>
<p>舂米<span class='note-inline'>(朿鍾反顧野王云舂謂擣穀為米也說文治粟也從廾持杵以臨臼上會意字也世本云雍父初舂杵也宋忠曰雍父黃帝臣也廾音拱)</span>。</p>
<p>若熬<span class='note-inline'>(伍高反鄭注禮記云熬亦煎也方言熬火乾也凡以火而乾五穀之類也自山而東齊楚以往謂之熬說文乾煎也從火敖聲也)</span>。</p>
<p>抽毳紡㲲<span class='note-inline'>(毳音椎芮反。毳者鳥獸細茸毛也。鄭注禮記云毳者毛之細縟也。孔注尚書云耎毳細毛也。說文亦獸之細毛也。案毳衣者採鳥獸細耎五色毛紡績織成文罽以為上服。轉輪聖王服御衣也。紡音芳冈反。杜注左傳云紡緝為纑也。古今正字從糸方聲也。下音牒。㲲者西國木綿草花如柳絮。彼國土俗皆抽撚以紡成縷織以為布。名之為㲲撚音年典反)</span>。</p>
<p>機閞<span class='note-inline'>(上記希反桂苑珠藂云機謂制動轉之關隸也顧野王云機者有機麗之物也說文主發動者謂之機弩之類是也從木幾聲)</span>。</p>
<p>筋牽<span class='note-inline'>(上居銀反前諸法勇王經已釋訖下遣研反廣疋云牽挽也連也顧野王云牽亦引也說文從牛從冖玄聲象牛之牽也冂音癸管反俗從手作牽非也)</span>。</p>
<p>虛偽<span class='note-inline'>(上許魚反虛空也說文從丘虍聲虍音虎孤反下危謂反廣雅偽欺也鄭注周禮云偽假也說文云偽詐也從人為聲也)</span>。</p>
<p>倍復<span class='note-inline'>(上陪妹反顧野王云倍謂一生兩也考聲云多也敵於本也說文從人咅聲咅音土口反下扶救反杜注左傳云復重也顧野王云復猶又也又云復猶重更為之也說文從彳复聲彳音丑尺反复音伏經從水作復非也)</span>。</p>
<p>患累<span class='note-inline'>(力偽反左傳曰相時而動無累後人也劉兆注穀梁傳云累謂連及也古今正字從糸厽聲也糸音覓厽音同上也)</span>。</p>
</div>
<div class='div-other'><a id='mulu1488' />
<p class='h1'>無上依經上卷</p><p class="byline">慧琳音</p>
<div class='div-other'><a id='mulu1489' /><p>煩惱㲉<span class='note-inline'>(下苦角反字書云鳥卵殼也顧野王云凡物之皮皆曰殼也文字典說云卵已孚也從卵殼殼空岳反聲經文煩惱㲉聲者無明能包含一切諸不善業故以為名也)</span>。</p>
<p>聰黠<span class='note-inline'>(下閑八反方言自關而東趙魏之間謂黠為慧也郭注云慧了也文字典說云從黑吉聲)</span>。</p>
<p>毛髮<span class='note-inline'>(上莫褒反准經義正合單作毛字今經文從髟音作髦是俊彥之義乖經意非也)</span>。</p>
</div>
<div class='div-other'><a id='mulu1490' />
<p class='h2'>下卷</p><p>坑坎<span class='note-inline'>(上客耕反爾雅坑墟也郭注云謂壍池墟耳古今正字云坑陷也從土亢聲或從阜作阬亦通下可感反周易云坎陷也埤蒼云坎亦坑也說文同周易從土欠聲經文從臽他牢反作埳是埳軻義非經意今不取也)</span>。</p>
<p>轂輞<span class='note-inline'>(上公屋反說文輻之所湊也從車從殼省聲下武昉反古今正字云[車*(囗@乂)][車*豦]音渠也從車冈聲也)</span>。</p>
<p>傭直<span class='note-inline'>(上寵龍反毛詩傳曰傭均也郭注爾雅謂齊等也說文亦均直也從人庸聲經從月作傭俗字也)</span>。</p>
<p>足跟<span class='note-inline'>(下艮恩反釋名云足後曰跟也說文踵也從足艮聲)</span>。</p>
<p>衣飴<span class='note-inline'>(上倚機反世本云胡曹作衣也宋忠云黃帝臣也白虎通云衣隱也隱身形也說文衣依也上曰衣下曰裳從入象覆二人形也隸書作衣訛略也下以伊反毛詩云堇音謹荼音啚如飴箋云甘如飴也說文云米蘗煎也從食台聲也)</span>。</p>
<p>耎美<span class='note-inline'>(上而兖反考工記云欲其柔滑膽之以脂即耎也埤蒼云耎弱也說文從大而聲經從水作濡音檽濕也非經義也)</span>。</p>
<p>眼瞼<span class='note-inline'>(下劫儼反文字集略云瞼目外皮也文字典說從目僉聲)</span>。</p>
<p>無頦<span class='note-inline'>(下胡垓反廣雅頦醜也惡貌也說文從頁亥聲經從月作胲足大指也非經意也)</span>。</p>
<p>委佗<span class='note-inline'>(下達何反毛詩傳佗佗謂平易也韓詩德之美貌也毛詩箋云亦委曲自得之貌也說文從人它聲經作陀非也)</span>。</p>
<p>捷疾<span class='note-inline'>(上潛接反左氏傳曰捷速也王注楚辭捷疾也說文從手疌聲疌子葉反)</span>。</p>
<p>重擔<span class='note-inline'>(下躭濫反考聲云以木荷物也古今正字擔負也從手詹聲也)</span>。</p>
</div></div>
<div class='div-other'><a id='mulu1491' />
<p class='h1'>佛說決定總持經一卷</p><p class="byline">慧琳音</p><p>瑕疵<span class='note-inline'>(上夏加反毛詩傳曰瑕猶過也廣雅瑕亦穢也說文從玉叚聲下自茲反孔注尚書云疵病也劉瓛言蹇反注周易云疵瑕也說文亦病也從疒女格反此聲也)</span>。</p>
<p>螢火<span class='note-inline'>(上迴坰反郭注爾雅云螢夜飛腹下有火光禮記曰腐草化為螢也說文從虫從熒省聲也)</span>。</p>
<p>德鎧<span class='note-inline'>(下開改反文字集略以金革蔽身曰鎧說文云鎧甲也從金從愷省聲也)</span>。</p>
<p>棄捐<span class='note-inline'>(上輕異反孔注尚書云棄癈也爾雅棄忘也說文云棄捐也從廾音拱推[┴/(卄*├)/┬]音般從云土骨反云惡子也故棄之會意字下悅淵反莊子云去國捐俗楚辭云捐亦棄也說文從手肙聲肙音恚緣反也)</span>。</p>
<p>馳騁<span class='note-inline'>(上雉知反下頳領反廣雅云騁馳奔也杜注左傳云騁亦走也說文騁大驅也亦直馳也馳騁二字並從馬也甹皆聲甹音匹丁反)</span>。</p>
<p>謙愻<span class='note-inline'>(下孫寸反孔注尚書云愻順也何晏集注論語云愻恭也說文從心孫聲也)</span>。</p>
<p>蛇蚖<span class='note-inline'>(上射遮反考聲云毒虫也說文虵亦它也它音他古人呼虵為它所以巢居者畏虵故相問云夜來無它乎即虵也從虫也聲下玩丸反玄中記云蚖虵身長三四尺有四足形如守宮尋眷有針利如刀甚毒惡中人不逾半日則死說文從虫元聲)</span>。</p>
<p>毒螫<span class='note-inline'>(下舒亦反說文蟲行毒也從虫赦聲也)</span>。</p>
</div>
<div class='div-other'><a id='mulu1492' />
<p class='h1'>謗佛經</p><p class="byline">慧琳音</p><p>綵女<span class='note-inline'>(猜宰反鄭注考工記畫繪之事五色備謂之綵是也古今正字云五釆彰施于五色謂繒色從糸釆聲經文從女作婇非也)</span>。</p>
<p>阿車波坻<span class='note-inline'>(梵語也丁禮反也)</span>。</p>
<p>波羅蜜逕<span class='note-inline'>(梵語也下經定反)</span>。</p>
</div>
<div class='div-other'><a id='mulu1493' />
<p class='h1'>佛說寶積三昧經</p><p class="byline">慧琳音</p><p>薜荔中<span class='note-inline'>(上鼙閇反下黎帝反梵語訛正云畢隸多唐云餓鬼也)</span>。</p>
<p>不羸<span class='note-inline'>(力追反文字典說云劣弱也從羊[嬴-女]聲也[嬴-女]音騾臥反也)</span>。</p>
<p>恒邊沙<span class='note-inline'>(梵語也晉朝古譯也經云恒河邊沙即諸經云恒河沙是也亦名殑伽河西國河名也殑音嶷競反)</span>。</p>
<p>罣礙<span class='note-inline'>(上胡瓦反下五葢反也)</span>。</p>

<p class='juan'>一切經音義卷第三十三</p></div>
</div><!-- end of div[@id='body'] -->
</body></html>